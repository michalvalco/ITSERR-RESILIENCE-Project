X 3.18 DE LOCATO ET CONDUCTO

X 3.18.01 Ex rescripto

 Litterarum
Huic dominus Papa fidem adhibuit eius assertionem pro rato habens, quod Portuensis episcopus sic primo statuerat, alias prima constitutio de qua fit hic mentio exhibenda esset, supra, de fide instrum., si scripturam; C. de edend., authen. si quis in aliquo.  Nisi aliter de illa constare possit, supra, de cleri. peregri., tuae fraternitatis.

 Scholarium
Soli ergo magistri et scholares prohibentur conducere hospitia aliorum scholarium.  Sed alii non prohibentur conducere hospitia scholarium, et propter potentiores constitutio ista emanavit.  Et per hanc litteram videtur quod scriptores qui scholares non sunt sed uxorati, non ligentur hac constitutione, quia de illis non fit mentio.  Laur. dixit hanc poenam extendi ad eos qui gaudent privilegio scholastico, large sumpto vocabulo scholarium, et gratia scholarium ibi sunt dummodo non sint meretrices, quae non sunt dignae laqueis legum, C. de adulter., quae adulterium.  Nec obiicias quod poena non debet extendi, quia odia et poena quandoque ampliantur, ff. de his qui not. infam., quod ait praetor § exercitum.  Et arg. ad hoc infra, de verb. sign., cum in partibus.  Laur.  Sed non credo quod ad scriptores uxoratos extendatur ista constitutio, licet sint ibi propter scholares.  Eadem ratione extenderetur ad chartarios et chartarum rasores.  Ber.

 Sub excommunicatione
Ex hoc verbo colligitur quod fuerat constitutio latae sententiae, et facit ad hoc 63. dist., Salonitanae; infra, de eo qui furt. ord. recep., veniens.  Ita etiam observamus et tenemus quod sit canon latae sententiae, et Tusculanus sub poena anathematis hoc observandum decrevit, ut sequitur in littera.  Sed quare non imposuit legem locatoribus?  Respondeo: quia non habebat iurisdictionem in eis, sed scholaribus qui clerici sunt pro maiori parte.  Simile 89. dist., iudicatum.  Item quia noluit legi derogare, C. locat. et conduct., ne cui.

 Audientia
Hoc fieri debet propter illos qui constitutionem ignorant.  Sed quo ad alios non, quia sufficit qualitercumque sciant etiam sine aliqua contestatione, ff. de admin. tut., quidam § ex quo.  Et qui scit, certiorari non debet, ff. de act. emp. et vend., si res vendita, in fi.  Immo certe videtur quod omnes teneantur, ex quo constitutio fuit semel publicata, 16. dist., quod dicitis.  Unde potius ad cautelam fit huiusmodi recitatio, ne quis saltem de facto dicat se ignorasse.  Sic ff. de institut. act., sed et si § 1; et ff. de institut. act., sed et si § 2; supra, de fide instrum., pastoralis.

X 3.18.02 Vestra nobis relatio

 Statuto
Statuerunt episcopi quod huiusmodi decimae parochiales presbyteris solummodo locarentur, per quod utilitas ecclesiarum non modicum impediebatur.  Petierunt isti monachi sibi super hoc provideri.  Episcopi enim bene possunt facere statutum, de conse. dist. 3, pronunciandum; et supra, de maior. et obed., si quis; et infra, de sent. excom., a nobis fuit.  Sed quia illud vertebatur in detrimentum vel praeiudicium ecclesiarum, et quia non est contra ius, ut hic patet expresse quod fructus decimarum taliter ad tempus locentur, ideo Papa tollit statutum illud, licet ius decimarum taliter vendi vel locari non possit, cum spirituale sit, infra, de iure patron., perlatum; et infra, de iure patron., de iure; infra, de simon., querelam.  Ber.

 Ad feudum
Et ita patet quod praelati ecclesiarum infeudare non possunt de novo, infra, de feud., ex parte.

 Alienationem
Perpetuam scilicet, secundum quod dicitur: alienatio est contractus per quem dominium transfertur, C. de fund. dot., si aestimata.  Quandoque verbum alienationis large accipitur, supra, de rebus ecc. non alien., nulli; C. de reb. alien., sancimus; et in Auth. de non alien. aut perm. ecc. § nos igitur, coll. 2.  Et eodem modo hic large accipitur, ut in capitulo supra, de rebus ecc. non alien., nulli.

X 3.18.03 Propter sterilitatem

 Magno incommodo
Quando magno incommodo afficitur conductor, tunc fit remissio pensionis, ff. locat. et conduct., ex conducto § 1, ubi dicit: si omnem fructum tulerit, ut fructus etiam seminis non supersit; et ff. locat. et conduct., si uno § ubicumque; et C. locat. et conduct., licet certis; et C. locat. et conduct., excepto.  Nisi aliud in locatione sit actum, ut in lege C. locat. et conduct., licet certis.  Alioquin si tale damnum non intervenerit, secus est, ff. locat. et conduct., si merces § vis maior, quod modicum damnum debet sustinere, ut ibi dicitur, et ff. locat. et conduct., habitatores.  Intellige quod hic dicitur de eo colono qui certam pecuniam annuatim debet vel certas corbes, et non de partiario qui cum domino lucrum et damnum partitur, ut dicitur in ff. locat. et conduct., si merces § vis maior.  Quia pro modico damno non datur restitutio, ut ff. de in int. rest., scio; et supra, de in integ. restit., requisivit; et supra, de rebus ecc. non alien., ad nostram.  Et modicum damnum ecclesia sustinere debet, 12. q. 2, bonae rei.  Nec pro modico retractatur venditio, ff. de contrah. empt., res bona.  Nec pro modico datur actio de dolo, ff. de dolo mal., si oleum, in fi.

 Vitio rei
Quia forsitan non potuit pati multam pluviam nec multam siccitatem, nec potuit colonus occurrere quin suffocaretur semen.  Sed contra videtur ff. locat. et conduct., ex conducto § 1, ubi dicit quod si vitia ex re oriuntur, damnum esse coloni, ut si vinum coacuerit vel si herbis segetes corruptae sunt.  Solutio: ibi potuit colonus occurrere, hic non, quod patet ex eo quod dicit hic: sine culpa coloni.  Casus etiam fortuitus domino nocet et non colono, ut non habeat pensionem nisi pro rata.  Et si nihil perceperit, nihil solvat ita quod remissio facienda est in totum vel in partem, nisi ubertate praecedentis anni vel sequentis possit compensari sterilitas, C. locat. et conduct., licet.  Et hoc etiam si dominus remisit pensionem propter sterilitatem, si anno sequenti contingat ubertas, petere potest pensionem integram, ut ff. locat. et conduct., si uno.  Ber.

 Verum invito
Hoc sumptum est ex illa lege C. locat. et conduct., aedem quam.

 Non imminebat locationis tempore
Haec potuit esse necessitas quam postea supervenit si domus corruit, vel minatur ruinam quam aedificare vult.  Vel forsitan uxorem duxerit et indiget domo illa, vel si qua consimilis necessitas quae tunc non imminebat, arg. ff. ut in poss. legat., si is a quo § plene.  Alias est lex et ff. de interrog. act., de aetate § ex causa; et supra, de offi. deleg., insinuante.  Et est hic arg. principium considerandum, supra, de empt. et vend., cum dilecti; et supra, de elect., dudum ad audientiam, ubi de hoc.  Ber.

 Perverse
In isto casu dicunt quidam nihil remittendum esse quasi compensando.  Sed non est verum, quia potest dominus agere contra inquilinum pro damno dato actione legis Aquiliae et ex locato.

 Canonem
Hoc intellige quando ad longum tempus conduxit, puta ad decem annos, vel plus vel minus etiam sex vel quinque, ff. locat. et conduct., quaero § inter.  Ber.

 Celeri
Sic supra, de rebus ecc. non alien., si quis; et infra, de loc. et cond., potuit, ubi dicitur qualiter hoc verbum sit intelligendum.  Et ita in quatuor casibus inquilinus.

X 3.18.04 Potuit

 Emphyteuta
Videtur quod emphyteusis sit locatio ex eo quod ponitur in titulo de locato et conducto.  Sed non est verum, Inst. locat. et conduct. § adeo.  Locatio enim potest fieri tam de rebus mobilibus quam immobilibus et se moventibus.  Emphyteusis vero tantum de immobilibus.  Contractus autem emphyteuticus medius est inter venditionem et locationem.  In hoc autem accedit ad venditionem, quia quando talis contractus celebratur, aliquid datur sicut in venditione datur pretium.  Sed tamen differunt, quia per venditionem transfertur dominium, sed hic retinet dominus dominium.  Sed magis videtur accedere ad naturam locationis, quia sicut locator retinet dominium et singulis annis aliquid recipit, ita est hic, quia emphyteuta singulis annis solvit canonem constitutum.  Et ideo potius ponitur haec decretalis in isto titulo quam in praecedenti.  Ber.

 Requisita
Hoc sumptum est C. de iure emphyt., cum dubitabatur.  Primo requiri debet dominus ab emphyteuta, an emere meliorationes ipsius velit secundum quod hic dicitur, alias caderet a iure suo, ut in lege praedicta C. de iure emphyt., cum dubitabatur.  Ber.

 Aliis vendere
Sed numquid possunt donare?  Videtur quod non, quod quidam concedunt.  Alii dicunt quod donare potest etiam sine consensu domini, C. de fund. patrim., si quis fundos, lib. 11; et pignori dare, ff. de pignorib., lex vectigali; et ff. de pigner. act., tutor § ulti.  Ber.

 Prohibentur
Sed quae personae prohibentur ab huiusmodi emptione?  Potest dici quod servi ecclesiae, capitanei et omnes personae maiores qui non sunt idonei facilitate conveniendi, unde posset dominus praeiudicium pati, ff. qui satisda. cog., fideiussor.

 Per biennium
Ut 10. q. 2, hoc ius § qui rem.  In privato triennium requiritur, C. de iure emphyt., in emphyteuticariis.  Sed si promisit solvere poenam rato manente pacto, si non solvat pensionem et petat poenam, nihilominus vult eum expellere, numquid potest?  Dicas quod sic, arg. ff. de transaction., qui fidem; et ff. de transaction., pacto; et C. de pacti., cum proponas.  In favorem domini dictum est hoc.  Et facit ad hoc ff. de regul. iur., cum par.  Ber.

 Celeri
Et ita patet quod emphyteuta potest purgare moram offerendo canonem post biennium.  Sic supra, de loc. et cond., propter.  Sicut alienator supra, de rebus ecc. non alien., si quis.  Et arg. supra, de elect., quod sicut, in fi.; et ff. de ver. oblig., interdum § ulti.  Sed quantum tempus dabitur ad purgandum istam moram?  Videtur quod ante sententiam, ut ff. de inoffic. testam., Papinianus § meminisse; et C. de his quib. ut indign., alia est.  Vel etiam usque ad litem contestatam, ff. rem rat. hab., amplius hoc; et C. de plus pet., odiosas; et supra, de plus petit., consilium.  Vel modicum tempus dabitur forsan decem dierum, ff. de constit. pecun., promissor § 1; et ff. ex quib. cau. maio., ab hostibus § sed quod simpliciter; et ff. si quis caut., et si post tres.  Vel quam cito potuit, ff. ad Tert., sive ingenua § confestim; et supra, de elect., quia propter, ubi plura argumenta de hoc invenies.  Quidam dicunt quod usque ad litem contestatam potest emphyteuta vitare poenam huius constitutionis offerendo canonem per iura praedicta.  Sed non credo quod usque ad litis contestationem possit purgare moram, quia hoc posset differre usque ad duos annos, vel unum vel tres vel plures post tempus statuti biennii, et ita non esset celeriter.  Et propterea hoc videtur potius facere timore poenae quam voluntate, et interpellatur coram iudice.  Sed tempus statutum ipsum interpellat, ut dicit in fine, et ultro se debet offerre, ut C. de iure emphyt., in emphyteuticariis.  Dabo ei modicum tempus post biennium elapsum.  Talis enim celeritas ad modicum tempus refertur post biennium respectu ipsius bienni, sicut haec adiectio plus ad modicam quantitatem respectu quantitatis nominatae, ff. de ver. sig., haec adiectio.  Et illud modicum considerabitur arbitrio iudicis, ex quo non est determinatum in iure, supra, de offi. deleg., de causis; et ff. de iure delib., si servus § ait praetor.  Et quod appellatur arbitrium boni viri, ff. de ver. oblig., continuus § 2.  Ber.

 Expelli
Sed numquid auctoritate sua propria potest dominus expellere emphyteutam, si canonem debito tempore non persolvat?  Videtur quod sic, C. de iure emphyt., in emphyteuticariis.  Satis potest dici quod sic auctoritate huius decretalis et praedictae legis, 10. q. 2, hoc ius porrectum § qui rem huiusmodi.  Dicit enim lex pertimescat crimen, cum sibi arbitrium suae ultionis sciat concessum, C. de metat., devotum, lib. 12; et arg. ff. de pignorib., lex vectigali; et arg. C. de serv. export., lege; et C. de serv. export., si ut manus.  Sed melius faciet si auctoritate iudicis hoc fecerit, C. de pignorib., creditores; et infra, de privileg., pastoralis.  Sed si alii tradidit possessionem vel ab alio expellatur, non deiiciet possessorem auctoritate sua, arg. ff. de vi et de vi arm., colonus.  Item si emphyteuta cessavit per biennium et tantum amplius, quod non potest purgare moram, si dominus postea receperit pensionem, numquid dominus postea poterit expellere emphyteutam?  Respondeo: in privato planum est, quia recipiendo pensionem iuri suo renunciavit, ff. de lege comm., post diem; et ff. de lege comm., mulier § ulti.  Ipso enim facto renunciat iuri suo, supra, de his quae fi. a maior. par. cap., ex ore, cum suis concordantiis.  Sed quid dices de ecclesia?  Respondeo: si praelatus de consensu capituli recipiat pensionem, expellere non poterit postea emphyteutam, cum liberum sit ecclesiae vel emphyteutam expellere vel pensionem petere, in Auth. de alien. et emphyt. § si quis vero locator, coll. 9.  Et eligendo unum alteri renunciasse videtur, ut in praedictis legibus ff. de lege comm., post diem; et ff. de lege comm., mulier § ulti.  Sed si solus praelatus sine consensu capituli recipit pensionem, non credo quod obsit ecclesiae quo minus possit expellere emphyteutam, nisi postea capitulum consensisset, arg. infra, de his quae fi. a prael., pastoralis, cum suis similibus.  Et si unus sit sacerdos sive rector solus in ecclesia sive in capella et recipiat pensionem, idem credo quod ammodo non poterit emphyteutam expellere, ut dictum est.  Item quid si dicat dominus: recipio pensionem salvo iure meo, ut per hoc non fiat mihi praeiudicium quominus possim te expellere?  Credo quod valeat protestatio, nec per hoc praeiudicatur ei, quia etsi ipsum vellet expellere, nihilominus posset petere pensionem, 10. q. 2, hoc ius porrectum § qui rem.  Et arg. ad hoc ff. si quis caut., non exigimus, 1. resp.; et ff. de eo quod cert. loc. dar. op., si post moram.  Idem si fundus emphyteuticus clade vel casmate perierit ultra medietatem vel plus vel minus, numquid debet pensio diminui?  Dicunt quidam quod ultra medietatem periit, non tenetur emphyteuta solvere integram pensionem, C. de iure emphyt., ius emphyteuticarium, ex eo quod ibi dicitur: si vero particulare damnum etc., quia nomine partis medietas intelligitur, ff. de ver. sig., nomen filiarum § 1; ff. de usufru., etiam partis.  Alii dicunt et melius quod totam pensionem solvere debet, adhaerentes litterae illius legis ubi dicitur ex qua non ipsa re penitus substantia laedatur, Inst. locat. et conduct. § adeo, in fi.  Secundum hoc signatur contra C. de alluv., hi quos.  Sed illud speciale est in tributo.  Sed numquid propter sterilitatem rei emphyteuticariae debet pensio diminui?  Et certe non, licet aliud sit in locatione, supra, de loc. et cond., propter.  Item si sunt plures coheredes et unus non solvit pensionem, numquid propter hoc fit praeiudicium aliis?  Non credo si solvant pensionem totam, et postea contra coheredem agant iudicio familiae erciscundae, ff. fam. ercis., heredes § si unus.  Et quod dicit expelli, r3espicit alteram partem disiunctivae, scilicet cum canonem non solvit, quoniam in altero casu, scilicet quando alienetur domino requisito emptor non potest expelli sine auctoritate iudicis sui.  Ber.

 Statuta
Non est ergo requirendus emphyteuta, quia tempus ipsum admonet, C. de contrah. et comm. stip., magnam; et C. de iure emphyt., in emphyteuticariis, unde sumuntur ista verba.  Sic et creditor ad petitionem urgeri non potest, ut C. de pignorib., creditor; ff. de admin. tut., quidam § ulti.; et C. si prop. pub. pens., si quis.  Ber.

