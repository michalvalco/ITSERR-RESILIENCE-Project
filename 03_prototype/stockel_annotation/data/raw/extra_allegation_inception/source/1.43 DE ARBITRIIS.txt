X 1.43 DE ARBITRIIS

X 1.43.01 Sane

 Unus eligatur aut tres
Unus vero aut tres sunt eligendi, et non duo, quia res fere sine exitu futura est propter naturalem hominum facilitatem ad dissentiendum, ff. de recepti., item si unus § principaliter.  Tamen si compromittatur in duos, tenet arbitrium.  Et si non concordaverint, cogendi sunt, ut vel concordent vel tertiam persona assumant, ut ibidem dicitur, et supra, de offi. deleg., suspicionis § ulti.

 Aut duorum
Sufficit duorum sententia praesente tertio, licet ille dissentiat.  Eo vero absente non valet, ff. de recepti., si in tres; nisi in compromisso expressum sit, ut duo sine tertio procedant, ff. de recepti., non distinguemus § cum in plures.  Sic obtinet in iudicibus, supra, de offi. deleg., prudentiam.  Et de utriusque hic cavetur, supra, de offi. deleg., uno delegatorum

X 1.43.02 Non sine multa

 Ordinavit
Id est, institutionem praedictam confirmavit ad cautelam, supple et illum fecit postea praedicta ecclesia spoliari.

 Dolum
Dantem causam contractui, unde non tenuit, ff. de dolo mal., et eleganter.  Secus esset si incidit in contractum, ff. de act. emp. et vend., Iulianus § si venditor; et simile supra, de renunciat., sane, ubi dolose ille inductus fuit, ut eorum misericordiae se subiicerit.

 Sacramentum
Quod intervenire in arbitrio sive in compromisso prohibetur, C. de recepti., authen. decernimus.  Ex quo tamen intervenit servandum est, dummodo arbitrium sit licitum vel aequum, ut hic in fine, et infra, de arbitr., cum tempore.

 Faventes
Et ita per gratiam arbitrati sunt, unde competebat huic exceptio doli, si ageret ex illo arbitrio, C. de recepti., arbitrorum, non obstante ipsorum iuramento, quia iuramentum ad hoc non extenditur, nisi ad ea quae legitime arbitrarentur; alias illicitum esset et non servandum, infra, de iureiur., quanto; et infra, de iureiur., Quintavallis.

 Quinque marchias
Et sic continebat simoniacam pravitatem, supra, de pact., cum pridem; et supra, de transact., praeterea quando; et supra, de transact., praeterea quarto; et supra, de transact., constitutus.  Et ideo arbitrium non valuit, nec etiam poena si esset apposita committeretur, si non staretur tali iniquo arbitrio, ff. de recepti., non distinguemus § cum quidam.

 Cognoverint
Id est, confessi fuerint coram archiepiscopo.  Et ita creditur istis in iure in eo quod male fecerunt, arg. supra, de elect., cum dilectus.  Arg. tamen contra infra, de testib., sicut.  Sed hoc videtur admitti propter inopiam probationum, quoniam forte per alios constare non potest, ut in decretali supra, de elect., cum dilectus.  Et arg. ad hoc C. de haeretic., quoniam.

 Absolvas
Supple et ipsum absolutum restituas.  Et potest exponi, absolvas, id est, absolutum ostendas, quia iuramentum non extenditur ad istum casum, ut dictum est.  Et ita retractatur arbitrium superioris auctoritate, ut infra, de arbitr., pervenit.  Sed non fuerunt isti veri arbitri, sed mali compositores et arbitratores.  Et ideo dictum eorum boni viri arbitrio potest corrigi, ff. pro soc., societatem.  Alias iniquae sententiae arbitri statur, ff. de recepti., diem § stari.  Sed in hoc casu non valeret sententia tali propter simoniam.

X 1.43.03 Pervenit

 Decimas
Id est, fructus decimarum.

 Existere
In hoc arbitrium posset esse in posterum damnosum ecclesiae, quia occasione illius arbitrii iste G. vellet decimas illas post decessum illius clerici retinere.  Et ita ecclesiae praeiudicaret, quia et si non de iure, de facto tamen damnum sustineret.  Et compelleretur litigare cum illo et expensas facere, quia interest ecclesiae ne sumptibus vexetur, ff. de minor., minor viginti quinque annis.

 Aliquid ulterius vendicare praesumat
Occasione huiusmodi arbitrii nil potest vendicare ab ecclesia vel decimas illas retinere, quia non licuit illi clerico conditionem ecclesiae facere deteriorem, infra, de dona., fraternitatem.  Nec alienare potuit rem ecclesiae in damnum ipsius ecclesiae, 12. q. 2, sine exceptione.  Et ita ipso iure non tenuit arbitrium.  Sic ergo ad factum tantum respicit revocatio huius arbitrii.

X 1.43.04 Dilecti filii

 Usurario
Id est, usu.  Quid sit usus, habes Inst. de usu et habit., in princ.

 Reginam
Arg. quod de rebus ecclesiasticis possit compromitti in laicum, arg. infra, de arbitr., per tuas.  Arg. contra infra, de arbitr., contingit, ubi dicitur de hac materia.

 Sint remotae
Verum est quod feminae a civilibus officiis sunt remotae, 3. q. 7, infamis § tria; et 33. q. 5, mulierem; et ff. de re iud., qui pro tribunali; nisi princeps scienter eis delegaverit causam, 2. q. 5, Mennam; et 23. q. 4, si quis; 12. q. 2, cum devotissimam; et arg. ff. de re iud., quidam.  Tamen in veteri lege populum iudicabant, 15. q. 3, tertio.  Item tutelam gerere potest si renunciat Velleiano, et secundis nuptiis, in Auth. de hered. ab intest. § ex his, coll. 9.  Item constituitur procuratorix a domino Papa, infra, de confirm. util. vel inutil., cum dilecta.

 Nulla poena
Simile C. de recepti., sancimus.

 Consuetudinem
Et ita est arg. quod consuetudo dat iurisdictionem et derogat iuri scripto, arg. supra, de consuet., ex litteris; C. de emancip. lib., si lex; et C. de emancip. lib., iubemus; et C. quae sit long. consuet., consuetudinis; et 11. dist., in his.

 Per poenam
Sic ergo religiosi viri possunt petere poenam conventionalem, 25. q. 2, quaecumque; et 12. q. 2, episcopus qui mancipium; et 23. dist., quamquam; et 21. q. 5, si quis cuiuslibet.  Arg. contra infra, de dolo et contu., ad haec; et infra, de dolo et contu., ex litteris; et infra, de poeni., suam; et 12. q. 2, fraternitas.  Dic quod poenam a iure permissam petere possunt, ut 16. q. 1, statuimus; et 1. q. 7, quotiens; et 1. q. 7, sancimus, in fi.; 10. q. 5, illud magnitudinem.  Et satis videtur quod possunt petere poenam per iura priora, nisi avaritiae causa extorqueant, ut infra, de simon., nemo, arg.  Vel melius dicas quod si poena apponitur loco interesse, secundum hoc potest petere poenam quanti sua interest, ff. de act. emp. et vend., praedia.  Sed si poena apponitur loco contumaciae, tunc potest peti poena et res, ff. de collat., hic titulus § si cum duobus; et ff. de tab. exhib., locum § condemnatio.  Si autem apponitur in fraudem usurarum, peti non potest, infra, de empt. et vend., ad nostram; et ff. de act. emp. et vend., Iulianus § idem Papinianus.  Et ita isti per poenam compellendi sunt stare arbitrio, vel etiam per res depositas, ut eas darent victori, ff. de recepti., litigatores § quid ergo.  Sive ergo poena promissa fuit a parte parti, sive promissa ipsi arbitro, quia tunc compellitur mihi cedere actionem, quia quod causa mei fit, meum est, ff. de edend., praetor ait § 1.  Et si contemplatione alicuius aliquid fit, eius est periculum, ff. de praescr. ver., si gratuitam § ulti.  Sed numquid poena recepta potest peti ut stetur sententiae?  Arg. quod non, ff. de recepti., ex compromisso; et C. de recepti., ex sententia; et C. de recepti., si contra compromissum; quia contrarias actiones intendit, et ideo non auditur, arg. supra, de elect., cum inter R; et C. de furti. et serv. cor., si pecunia; et infra, de appell., sollicitudinem; et in Auth. de iudicib. § quia vero, coll. 6, ubi de hoc dicitur expresse.  Et hoc est verum nisi in compromisso dictum sit, ut poena soluta stetur arbitrio, ff. de transaction., qui fidem; et C. de transaction., cum proponas; et 25. q. 2, quaecumque, ubi de hoc; et praedicto capitulo 12. q. 2, episcopus qui mancipium.

X 1.43.05 Cum tempore

 Magdeburgensis archiepiscopi
Ex hoc videtur quod ordinarius possit esse arbiter, arg. supra, de elect., causam quae; et in Auth. ut differ. iudic. audi. § si vero contingit, coll. 9.  Item et delegatus, infra, de praesump., litteras; et infra, de praeben., nisi; et infra, de arbitr., cum olim.  Lex tamen videtur contradicere, ff. de recepti., sed si in servum § 2; et 3. q. 7, infamis § tria, vers. si quis vero.  Sed hic solum prohibet quod ordinarius non potest iubere ut partes in se compromittant, ff. de tutor. et curat., praetor § praetor.

 Fide hinc inde data
Sic infra, de arbitr., ex parte; et C. de recepti., ne in arbitris.  Sed iurare arbiter non debet, C. de recepti., authen. decernimus; secundum quosdam.  Sed verius est quod nec etiam partes.

 Observandum
Metu poenae si apposita fuit, supra, de arbitr., dilecti; vel metu iuramenti, 22. q. 1, omne quod; et 6. q. 4, quod bene semel.  Idem esset si neutrum praedictorum intervenisset, si partes arbitrio consensissent vel verbis infra decem dies non contradixissent, C. de recepti., cum antea.

 Capituli exceptis
Nota quod arbitrium pro parte tenet et pro parte non tenet; sic infra, de praeben., dilectus filius 1; et infra, de praeben., nisi; et 2. q. 6, post appellationem § si quis ex pluribus.  Licet videatur quod arbitri sententia non debeat pro parte valere, pro parte non, ff. de recepti., quid tamen, in princ.  Sed illud obtinet ubi simul de pluribus debuit ferre sententiam, et non tulit de omnibus.  Sed in uno capitulo non potest tenere pro parte, ff. fam. ercis., in hoc iudicio.  Sic et sententia pro parte tenet et pro parte non, immo corrigitur infra, de testamen., Raynutius; et infra, de testamen., Raynaldus.

 Nequiveris
Arg. ff. de liber. caus., si usumfructum; et ff. de liber. caus., si quando; et ff. de liber. caus., quoniam.

 Libertatis
Nec etiam poterat arbiter in hoc intervenire, quia in causa liberali arbiter intervenire non potest, ff. de recepti., non distinguemus § de liberali; et supra, de in integ. restit., causa, in fi.  Sed contra infra, de praescrip., cum olim.  Sed quantum ad se potuit renunciare, et non quantum ad Papam privilegiis libertatis, ut infra, de re iudic., suborta; et infra, de dona., inter dilectos.  Aliis autem privilegiis bene posset renunciare, infra, de privileg., si de terra; et infra, de privileg., accedentibus.

X 1.43.06 Cum dilectus

 Non potest
Cessat reconventio coram arbitro, ut hic dicit.  Item in criminibus non habet locum reconventio, 3. q. 11, neganda est accusatis licentia; quia non relatione criminum, sed innocentia reus purgatur, ff. de public. iud., is qui.  Item in causa spoliationis, infra, de restit. spol., ex conquestione; et melius infra, de ord. cognit., super spoliatione; nisi de alia spoliatione, ubi est hoc expressum.  Item in omni momentanea possessione, C. qui legit. pers. in iud., momentariae.  Item in spoliatione facta ecclesiis et ecclesiasticis viris, arg. infra, de iure patron., relatum § ad hoc; et est expressum ff. de iud., consensisse § item si agatur.

 Nisi de his
Vel eis cohaerentibus sine quibus causa commode expediri non potest.  Unde potest statuere diem solutioni faciendae, ff. de recepti., si cum dies § ulti.; et ff. de recepti., quid tamen § solutioni; et ff. de recepti., Celsus.  Item potest cognoscere de causa in integrum restitutionis, quae incidit in negotio de quo compromissum est, supra, de in integ. restit., causa.  Sed numquid potest cognoscere super petitione dupli, ut ff. ad leg. Aquil., inde Neratius § penulti.?  Videtur quod sic, quia sequitur ex delicto in arbitrio commisso.  Sed contra arg. est quod non cognoscit super poena contumacis, ff. de recepti., quid tamen § ulti.  Arbitria tamen redacta sunt ad similitudinem iudiciorum, ff. de recepti., compromissum.  Circa istam materiam nota quod arbitria stricta via incedunt.  Nil enim extra compromissum facere potest arbiter, ff. de recepti., non distinguemus § ulti.  Nam solum id venit in arbitrium de quo dictum est ut veniat, ff. de recepti., cum dies § plenum; salvo eo quod dicitur in principio notulae.  Sed in iudicio veniunt omnia quae expresse non prohibentur, infra, de caus. poss. et propr., cum ecclesia; et ff. de recepti., quid tamen § 1; nisi in casu quem habes supra, de offi. deleg., suspicionis.  Et hoc est verum quod non potest punire contumaciam nisi in compromisso hoc actum sit, ff. de iud., consensisse § ulti.; et ff. de recepti., non ex omnibus; quae intelligitur secundum illam ff. de iud., consensisse § ulti.; quia arbiter nullam habet iurisdictionem, ff. de re iud., praetor.  Item arbiter non potest pronunciare nisi in utraque parte praesente, nisi hoc inter litigatores convenerit, ff. de recepti., diem § si quis litigatorum.  Item non potest citare partes nisi ad locum in quo compromissum factum est, ff. de recepti., si cum dies § si arbiter.  Item arbiter non potest delegare arbitrium, ff. de recepti., in compromissis; et ff. de recepti., non distinguemus § quaesitum.  Item satisdatio non praestatur coram arbitro, quia sufficit poenae compromissio, in Auth. de litigios. § ad excludendas, in fi., coll. 8.  Item in arbitrio non potest mora purgari ubi dies praefixus est ab homine, ff. de recepti., Celsus; secus in iudiciis, C. de fid. instrum., sancimus; et ff. si quis caut., et si post tres.  Item sententia arbitri non infamat, ff. de his qui not. infam., quid ergo § ex compromisso.  Et hoc ideo quia non potest cognoscere de crimine quod infamet, ff. de recepti., non distinguemus § Iulianus; et supra, de in integ. restit., causa, in fi.  In his omnibus discrepant arbitria a iudiciis.  Item et in alio si partes renunciant appellationi, et pactum faciunt de non recedendo ab arbitrio.  Nihilominus recedere possunt, C. de recepti., cum antea; secus circa iudicia, C. de temp. appel., cum anterioribus, in fi.  In quibusdam conveniunt quia per utrumque interrumpitur praescriptio, C. de recepti., sancimus, in fi.  Et quantum ad iuramentum calumniae, C. de iureiuran., in omnibus; et C. de iureiuran., cum et iudices § sed quia.

X 1.43.07 Cum olim

 Compromittens
Sic supra, de arbitr., cum tempore, ubi de hoc.

 Sive discordet
Per interpretationem huiusmodi arbitrii, possumus illud decretum interpretari, 63. dist., obeuntibus.  Plerumque enim tenetur quis quaerere consilium, sed non tenetur sequi illud, infra, de regular., licet; C. de iure emphyt., cum dubitabatur; ff. de admin. tut., quidam decedens § Papinianus; ff. ubi pupil. educ., solet.  Item et secundum hanc interpretationem videtur intelligenda illa decretalis supra, de elect., cum in veteri, ubi de hoc.  Sed videtur quod superfluum sit petere consilium, quod quis sequi non tenetur, arg. C. de probation., ad probationem.  Sed certe potest esse quod tale consilium sit utile, quia potest movere priorem ad aliquid faciendum, quod forsitan per se non fecisset, arg. 31. dist., Nicaena; et ff. de recepti., item si unus § ulti.  Alias est lex, et incipit ff. de recepti., si in tres.  Et quod a pluribus quaeritur, facilius invenitur, 20. dist., de quibus; et C. de fideicomm., ex facto, ad fi.; et arg. ad hoc 64. dist., extra conscientiam.  Et diligens inquisitio facienda est in electionibus, supra, de elect., cum terra.  Et habito consilio deliberet an expediat ei sequi consilium, ff. mand. vel cont., mandatum, in fi.  Et praeterea sufficit quod ita scriptum est, ff. qui et a quib. man. lib., prospexit; et 6. q. 3, scriptum est; et infra, de praescrip., ad audientiam.  Et quia istud arbitrium approbatum fuit a partibus, ideo servandum est.

X 1.43.08 Contingit

 Spiritualibus
Sic enim patet quod de rebus spiritualibus in laicum compromitti non potest etiam incidenter, quia laicus de talibus cognoscere non potest, infra, qui fil. sint legit., lator.  Et ecclesiastica negotia tractare non debent laici, infra, de iudic., decernimus.  Et de universa ecclesia male iudicat qui quaerit iudicium laicorum, 11. q. 1, placuit.  Sed contra 2. q. 7, nos si incompetenter; et 16. q. 1, plures; et 32. dist., praeter § verum; et 2. q. 5, Mennam.  Nam et in infamem compromittitur, 3. q. 7, infamis § tria, in fi.  Dicas quod de rebus mere civilibus quibus nullum spirituale est annexum, bene potest compromitti in laicum.  Arg. huius capituli cum enim tantum prohibeat de spiritualibus; de temporalibus permittit, 25. dist., qualis; infra, de arbitr., exposita.  Si vero compromittatur in laicum de rebus etiam spiritualibus, non tenet arbitrium, ut hic.  Sed si compromittatur in clericum et laicum, auctoritate tamen superioris videtur quod valeat, tum quia non simpliciter in laicum, tum quia auctoritate superioris, infra, de arbitr., per tuas.  Alias auctoritate propria hoc facere non possent, et magis dignum trahit ad se minus dignum, ut sic potius res valeat quam pereat, infra, de consecr. eccl. vel alt., quod in dubiis; et infra, de verb. sign., abbate.  Sed in laicum tantum compromitti etiam auctoritate episcopi non potest, sicut credo, nisi auctoritate Papae, ut 32. dist., praeter § verum; 2. q. 5, Mennam; et 2. q. 7, nos si incompetenter.  Quia episcopus etiam causam spiritualem laico committere non posset, cum ius spirituale non cadat in laicum, 96. dist., bene quidem; et arg. supra, de elect., sacrosancta; et supra, de elect., Massana.  Unde dico quod laicus de rebus spiritualibus nullo modo iudicare potest nec principaliter nec incidenter.  Et quod ecclesiasticis personis tantum causa spiritualis sit committenda est arg. supra, de offi. deleg., cum te; et supra, de offi. deleg., super quaestionum § ulti., vers. quod si.

X 1.43.09 Per tuas

 Generale mandatum
Bene allegabat, quia licet haberet generale mandatum transigere tamen non poterat seu componere, ff. de procur., mandato; et C. de transaction., transactionis.  Sed si clausula de rato fuit apposita, tunc videtur quod transigere possit.  Aliter non, quia adiecto illius clausulae aliquid operatur, arg. ff. de usuri., si stipulatus; et infra, de relig. dom., cum dilectus.  Et videtur expressum supra, de transact., contingit, in glossula quae incipit: notat, in fine.

 Canonicorum
Unde non valuit quod per eum factum fuit si consensum canonicorum non habuit, supra, de procurat., alia.  Et capitulum sine consensu praelati agere non potest, infra, de iudic., causam quae vertitur.  De hac materia dictum est supra, de recript., edoceri; et supra, de procurat., alia.

 Fines mandati
Unde non valuit quod ultra fecit, supra, de offi. deleg., cum olim abbas; et C. de procur., si procurator; et ff. mand. vel cont., si diligenter; et supra, de rescript., cum dilecta.

 Ratum haberi debet
Licet procurator non habuisset mandatum ad hoc, ex quo tamen clerici ratum habuerunt arbitrium, est observandum et valet, ff. de procur., cum mandato; et supra, de transact., contingit.  Idem esset si egressus fuisset fines mandati, ex quo ratum habuit dominus factum procuratoris, supra, de offi. deleg., cum olim abbas.  Idem esset et si nullum mandatum habuisset, postquam ratum habuerunt quod eorum nomine fecit, ff. de iud., licet verum.  Ideoque debet arbitrium executioni mandari, ut hic dicit.  Et quod dicitur hic, colligitur de tribus legibus.  Si enim arbitrium a partibus approbatur, vel etiam silentio decem dierum, ex eo datur actio et exceptio, C. de recepti., cum antea.  Si vero arbitrium non fuit receptum, et poena fuit apposita, tunc agitur ad poenam, C. de recepti., ex sententia.  Et ita per poenam ad servandum arbitrium quis compellitur, supra, de arbitr., dilecti.  Si nulla fuit poena statuta, sed simpliciter compromiserant stare arbitrio, agi potest ad interesse ex stipulatu.  Et hoc ultimum colligitur, ff. de recepti., diem § ulti.; ff. si quis in ius voc. non ierit, cum quis.  Unde iste procurator tenetur secundum istam distinctionem ad poenam, vel ad interesse, cum ipse seipsum etiam suo iuramento personaliter obligavit, si non habebat ad hoc mandatum.  Sed qualiter agit contra procuratorem, cum ipse non intenderit se obligare, nec adversarii intendebant eum sibi obligare?  Sed ideo convenitur quia se obtulit defensioni alienae, cum non haberet mandatum sufficiens ad hoc, ff. de procur., Plaucius.  Et licet pars adversa non intenderat eum sibi obligare.  Tamen obligatur ut dicit lex, quia saepe extra id quod agitur, nascitur obligatio, ff. commodat., si is, in fi.
  
 Auctoritate
Et ita auctoritate superioris potest compromitti in laicum et clericum simul de rebus spiritualibus.  De hoc dictum est supra, de arbitr., contingit.  Item videtur hic quod delegatus mandavit sententiam arbitri executioni, et si ipse nollet procedere, quod delegatus possit arbitrium compellere, et non ordinarius, arg. C. de iud., cum specialis.  Arg. contra infra, de for. compet., si quis contra.  Sed hoc verum est quando delegatus datur vel ad exequendam arbitrium, vel ad compellendum arbitrum.  Alias ordinarius debet compellere arbitrium ut procedat, ff. de recepti., Labeo ait si compromisso § ait praetor.  Ber.

X 1.43.10 Ex parte

 Diviserunt
Quod non est novum nec reprehensibile, 8. q. 1, non est novum; et 63. dist., si forte.

 Fide praestita
De qua habes supra, de arbitr., cum tempore.  Secundum leges non debent iurare, sed poenam possunt partes apponere, in Auth. de iudicib. § quia vero, coll. 6; et C. de recepti., authen. decernimus.

 Curasti
Et bene, quia pendente electione illius superstitis non est alia electio celebranda, supra, de elect., consideravimus.  Et ista electio primo debuit reprobari quam fieret transitus ad secundam, infra, de concess. praeben., post electionem, ad fi.; et supra, de elect., auditis, ubi de hoc.

 Allegavit
Et male, ut declarant sequentia, quia primo constare debuit de hac electione, ut dictum est in prima notula.  Sed movit eum forte quia dicit lex quod mortuo altero ex litigatoribus qui dederat fideiussorem iudicio sistendi causa, praetor non debet eum iubere ammodo exhibere, ff. qui satisda. cog., si decesserit.  Et sententia lata post mortem litigatoris non valet, ff. de re iud., in summa § ulti.; et ff. de re iud., quaesitum est.  Sed hoc non est verum generaliter, immo sententia debet ferri post mortem, saltem propter accessoria, ff. de rei vend., utique.  Et mortuo eo qui appellavit, necesse est heredibus causam finiri, C. si pend. appel., etiam, et quasi per totum.  Ita et hic necessaria est sententia quantum ad canonicos, qui quasi heredes sunt quo ad ius eligendi, si alterius electio cassetur, et quantum ad alium electum, ut sciatur an sua electio sit canonica, per mortem alterius non perdit iste ius suum nec acquirit si ius non habebat.  Ideoque debuit iudex causam finire antequam sic tertius eligeretur ut de omnibus constaret.  Sed illa videbatur melior allegatio, quod ulterius non procederet, quia cum ipse cognosceret tamquam arbiter ex compromisso, et compromissum finiatur morte litigatoris, ut hic dicit; et ff. de recepti., diem § 1; et ff. de recepti., sed interpellatur; ulterius cognoscere non debebat.  Sed licet sit finitum compromissum per mortem alterius, tamen procedere potest, cum sit iudex ordinarius suo iure, propter rationem quae redditur supra et in ipsa littera inferius; nec ut verus arbiter cognoscebat, arg. infra, de praeben., nisi.  Quia de matrimonio carnali in arbitrum compromitti non potest, supra, de transact., ex parte; et supra, de in integ. restit., causa, in fi.  Et hic de matrimonio spirituali agitur; alias arbiter post mortem alterius litigatorum non procederet, nisi iterum compromittatur in ipsum a successoribus per leges praedictas proxime.

 Arbitrium
Id est, compromissum, ff. de recepti., diem § 1.

 Cognoscere
Ut ordinarius, ut dixi.  Alias si ordinarius non fuisset, non posset cognoscere, ut dictum est.  Et sic habes quod in ordinarium potest compromitti, supra, de arbitr., cum tempore, ubi de hoc.

X 1.43.11 Exposita

 Exortae
Ex hoc patet quod compromissum non fuit factum super his quae in sententia continebatur, sed super discordiis quae postea ortae sunt.

 Cum parte altera compromisit
Supple in ducem qui contra sententiam veniens iniquum arbitrum promulgavit.  Et sic potest compromitti in laicum de rebus civilibus, ut hic dicitur, sed non de spiritualibus, ut supra, de arbitr., contingit, ubi de hoc.  Sed qualiter potuit compromitti in ducem de his super quibus sententia lata erat?  Nam transactio sive compositio fieri debet de re dubia et lite incerta, ff. de transaction., qui transigit.  Sed cum res hic certae erant per sententiam a qua non fuit appellatum nec supplicatum.  Ideo transigi sive compromitti non potuit.

 Intentionis
Semper recurrendum est ad intentionem scribentis, ut hic dicit, et supra, de procurat., petitio; et supra, de offi. ord., licet; et supra, de auctor. et usu pal., ex tuarum; et infra, de praeben., cum causam; et infra, de praeben., cum olim.  Quia eius est interpretari cuius est condere, infra, de sent. excom., inter alia; et 11. q. 1, sicut § ex his; et C. de legi. et const., si imperialis.

 Revocetis
Sed videtur quod arbitrium tale non sit revocandum, sive sit aequum sive iniquum, ff. de recepti., diem § stari.  Dicas ergo quod sive quis fuerit arbitrator sive amicabilis compositor, non est standum iniquo arbitrio, sed reducendum est ad arbitrium boni viri, ff. pro soc., societatem § arbitrorum.  Immo et si iurasset, debet revocari, infra, de iureiur., Quintavallis; et ff. de ritu nupt., quamquam; ff. de oper. lib., si libertus; sive etiam arbiter fuerit.  Et eodem modo non est standum iniquo arbitrio, supra, de arbitr., sane; et supra, de arbitr., non sine.  Et praeterea ideo revocatur, quia iam latum erat contra sententiam directe, sed super hoc non fuerat compromissum, ut sententia revocaretur per arbitrium secundum quod in littera dicitur.  Et arbitrium non extenditur nisi ad ea tantum de quibus cogitatum est et expressum in compromisso, supra, de arbitr., cum dilectus, ubi de hoc.  Ber.

 Obsidum
Sic infra, de iureiur., ex rescripto; et 23. q. 8, ut pridem; et ff. qui testam. fac. pot., obsides.  Sed contradicunt leges, quia liberi homines obligari non possunt, C. quae res pign. oblig. poss., qui filios; et infra, de pignor., lator.  Solutio: obsides bene dari possunt, ut dicunt iura primo inducta, nec dicuntur obligari loco pignoris, sed tenentur obsides, ut fiat quod inter partes convenit.  Et ita cum solutum sit arbitrium et revocatum debent obsides restitui, quia sublato principali et accessorium, infra, de fide instrum., inter dilectos; infra, de for. compet., si diligenti.

X 1.43.12 Innotuit

 Potestate
Sic etiam compromittitur in iudice retenta delegata potestate, infra, de praeben., nisi; et infra, de praesump., litteras.  Et tunc iudex potest uti delegata iurisdictione si expedierit et arbitraria potestate, ut in decretali infra, de praeben., nisi.  Sed hic non poterant retinere huiusmodi arbitrii executionem, nisi per prorogationem iurisdictionis de consensu partium quae hic intervenit.  Sed hic non valuit prorogatio, quia non valuit compromissum de incerta persona assumenda.  Et sic non poterat fieri executio, licet intenderent prorogare iurisdictionem delegatam de uno negotio ad aliud.  Ber.

 Legali
Ut ff. de recepti., item si unus § si in duos, quia compromissum de incerta persona non valet, ut ibi dicit, quia in assumenda illa tertia persona isti iudices poterant dissentire, et sic res sine exitu futura est.  Arg. contra infra, de arbitr., cum a nobis; sed ibi solvitur.  Et sic iudex certus esse debet, alias non valet commissio, supra, de rescript., ad haec.  Et sic procurator certus esse debet, ff. de procur., dummodo.  Sic et tutor incertus dari non potest, ff. de testam. tut., tutor incertus; et ff. de testam. tut., duo sunt Titii; et Inst. de legat. § tutor.  Et ideo cum a principio non tenuerit compromissum, licet fuerint postmodum concordes in assumenda tertia persona, non tamen tenuit arbitrium, et sic nec sententia etiam excommunicationis propter hoc lata.  Et sic est arg. quod si principale non tenet, nec accessorium, infra, de for. compet., si diligenti; et infra, de fide instrum., inter dilectos; et C. de legi. et const., non dubium.  Item est arg. quod ab initio non tenet, postea non convalescit, ff. de regul. iur., quod in initio; et 16. q. 3, placuit ut § potest, vers. quod si privatus.  Item est arg. hic quod licet res ad eum casum perveniat a quo potest habere initium, tamen non valet.  Hic non valuit compromissum, quia tertius arbiter incertus erat.  Sed manifeste contradicit infra, de appell., cum speciali, ubi dicitur quod duo arbitri sunt eligendi, et si concordare non possunt, assumant tertium.  Et si tertius arbiter incertus est, qualiter respondebis?  Potest dici quod illud est speciale in causa recusationis, quia illi arbitri non dicuntur veri arbitri, immo quasi naturam iudicum sapiunt, quia iurisdictionem videntur habere, arg. supra, de offi. deleg., suspicionis.  Vel dicas quod non est contra.  Ibi enim statuit ius, quod duo arbitri eligantur a partibus, qui de suspicionis causa cognoscant.  Et si illi non concordant, ipsi arbitri eligant tertium, supra, de offi. deleg., suspicionis.  Sed partes non eligant illos, ut si discordes fuerint, eligant tertium, sed simpliciter eligant duos, nulla mentione habita de tertio.  Et ius ostendit ibi quid facere debeant partes, et quid postea ipsi arbitri, cum in fine non potuerunt concordare.  Et etiam quod dicit hic, respicit ipsum factum, ut si tertius eligatur incertus, non teneat compromissum, ut hic factum fuit.  Si dictum fuisset hic quod certam personam eligerent, si discordassent, tunc valeret, ff. de recepti., item si unus § si in duos.

X 1.43.13 Cum a nobis

 Concorditer compromisso
Et sic de re spirituali potest in ecclesiasticam personam compromitti, quod verum est, supra, de arbitr., contingit, ubi de hoc.

 Sub certa poena
Supra, de arbitr., dilecti.  Cui tantum metu poenae stabitur, ut ibi, et C. de recepti., ex sententia.  Et sic religiosi possunt exigere poenam.  Qualiter et quando hoc liceat, dicitur supra, de arbitr., dilecti.

 Mediatorum
Sic videtur quod arbiter incertus possit assumi, quia hic non fuit expressum de mediatoribus istis.  Unde signatur contra supra, de arbitr., innotuit; ff. de recepti., item si unus § si in duos.  Sed dicas quod cardinalis non fuit assumptus ut verus arbiter nec illi mediatores, sed potius fuerunt amicabiles compositores, qui de plano et sine ordine iudicario et sine aliqua cognitione partes concordaverunt.  Et hoc patet ex verbis illi: arbitrio seu ordinationi; et ex eo quod dicit inferius: ordinando et diffiniendo.  Unde quod factum fuit per legatum, sive per illos quos ad hoc mediatores elegit, tenet.  Vel si fuerunt arbitri, adhuc cessant contraria, quia hic non fuit compromissum factum de incerta persona, sed partes dederunt potestatem legato ut ipse eligeret arbitros seu mediatores.  Et ipse elegit certos, et hoc non est contra iura superius signata.  Et ideo Papa confirmat ordinationem illorum, quia nec cardinalis poterat discordare, sed in superiori decretali potuerunt discordare, et ita non contradicit.  Ber.

X 1.43.14 Compromissum

 Heredes
Hoc sumptum est de legibus illis, ff. de recepti., diem § 1; et ff. de recepti., sed et interpellatur § si ab altera parte.  Secus est in iudiciis.  Iudicium enim transfertur ad heredes, quamvis de heredibus mentio non fiat, C. de iureiuran., authen. principales.  Et hoc ideo quia arbitria stricti iuris sunt.  Compromissum vero non extenditur nisi ad ea tantum, de quibus expresse in compromisso cavetur, supra, de arbitr., cum dilectus; et ff. de recepti., non distinguemus § de officio; nec ad alias personas, ut in legibus praedictis.  Sic pactum personale non extenditur ad heredes quandoque, ff. de pacti., idem in duobus § personale; et ff. de pacti., iurisgentium § pactorum.  Si alterius partis tantum heredis mentio etiam fiat, morte nihilominus solvitur compromissum.  Unde ex utraque parte debet fieri mentio heredum, alias non transit ad heredes, ut dicit lex praedicta ff. de recepti., sed et interpellatur § si ab altera parte.  Unde melius diceretur in compromittentium heredes, et ita solvitur compromissum per mortem alterius compromittentus, supra, de arbitr., ex parte.  Et per mortem alterius arbitrorum, supra, de offi. deleg., uno delegatorum.  Ber.

BOOK II

