X 1.24 DE OFFICIO ARCHIPRESBYTERI

X 1.24.01 Ut archipresbyter

 Ut archipresbyter
Supple statuimus.

 Subesse
Sic videtur quod qui maior est in ordine, subsit minori.  Unde contra, infra, de maior. et obed., statuimus; et infra, de maior. et obed., cum certum.  Sed dicas quod archidiaconus praeest archipresbytero quo ad dignitatem, non quo ad ordinem, 2. q. 7, puto; et 2. q. 7, quaeritur; C. de off. vicar., in civilibus.  Et sic non contradicunt 33. q. 5, est ordo naturalis.  Sic et in angelis et in potestate et in ordine differt alter ab altero, 89. dist., ad hoc.

 Collectam
Id est, missam matutinalem seu ferialem.  Simile 69. dist., quoniam.

 Iniunxerit
Sic 25. dist., perlectis, ad fi.  Unde sumptum fuit hoc capitulum de verbo ad verbum.

X 1.24.02 Ministerium

 Cardinalium
Id est, principalium.  Simile 7. q. 1, pastoralis.  Et dicunt cardinales a cardine, quia sicut in cardine regitur ostium, ita per istos debet in ecclesia regi officium.  Unde etiam dicti sunt cardinales, quia per eos regitur universalis ecclesia; simile 24. dist., presbyter; et 71. dist., fraternitatem.  Ibi exponitur cardinalis, id est proprius; et 21. q. 1, relatio.

 A sacrosancto die dominico
Id est, a vespere sabbati, quoniam tunc incipit secundum canonicam computationem; sive quo ad officium, infra, de fer., quoniam; et 75. dist., quod a patribus.

 Indeclinabiliter
Id est, horis statutis, et iusto impedimento cessante, infra, de celeb. miss., presbyter.  Et ferens illam sententiam: maledictus qui negligenter facit opera Dei.

 Cedant
Id est, cessent quando officium suum facere debent.

 Scurrilitate
Id est, rusticitate vivendi, sicut scurra facit.

 Prohibita
De quibus habes 68. dist., quamvis.  Sed ad ea facienda debent vicinos episcopos invitare cum cautela et studio, 7. q. 1, pontifices.

 Consulto episcopo reconciliare
Ergo eo inconsulto non debet, nisi eo absente maxima necessitas cogat, 26. q. 6, presbyter inconsulto episcopo non reconciliet.  Et loquitur de solemni poenitente, qui publicum crimen commisit, quod universam commovet urbem, ut ibi dicitur.  In quo etiam casu quilibet sacerdos posset eum reconciliare, arg. 17. q. 4, si quis suadente; et etiam laicus, de conse. dist. 4, sanctum est baptisma.

 Cunctis
Archipresbyter post episcopum curam debet habere animarum in ecclesia cathedrali.

 Iussionem
Sic supra, de offi. archipresb., ut archipresbyter; et 25. dist., perlectis.

X 1.24.03 Officium

 Benedictiones
In matutinis quando debent legi lectiones.

 Infirmos
de conse. dist. 2, in tribus contra, ubi subaudiendum est, nisi ad opus infirmorum, ut hic, de conse. dist. 2, presbyter Eucharistiam.

 Sine confessione
Si culpa vel negligentia presbyteri moriatur infirmus sine confessione, reus erit animae illius, 26. q. 6, si presbyter; et 26. q. 6, cognovimus.

 A foris veniunt
Id est, extra civitatem, tamen qui sint de diocesi.  Et arg. quod quilibet de episcopatu potest sacramenta recipere in maiori ecclesia, quod verum est, arg. 50. dist., in capite.  Arg. contra de poen. dist. 6, placuit; et infra, de paroch., nullus; non contradicunt.  Episcopus non debet recipere parochianum alterius episcopi, hic nullum parochianum alterius recipit, quia omnes possunt recurrere ad archipresbyterum maioris ecclesiae, ut hic dicit.  Ber.

X 1.24.04 Ut singulae

 Ut singulae
Hoc capitulum loquitur de archipresbytero rurali, praecedens de archipresbytero Civitatensi.  Ala.

 Titulos
Titulus appellatur ecclesia, 70. dist., sanctorum canonum; et 80. dist., episcopi.  Et hic etiam titulus canoni, 50. dist., si quis diaconus.  Item dicitur titulus, tractatus, ff. de postulan., hunc titulum.  Arg. 26. q. 5, nec mirum, verba fi., verba his duobus titulis.  Item dicitur actio titulus, C. fam. ercis., non est ambiguum.  Item dicitur titulus dignitas, unde Ovidius: gratulor Oecaliam titulis accedere nostris.  De hoc dictum est supra, de elect., dudum ecclesia.

 Renunciet
Arg. quod solus episcopus sit iudex ordinarius in sua diocesi, 11. q. 1, de persona; 80. dist., non debere.  Arg. contra, 10. q. 3, placuit ut nullus; et 10. q. 3, nullus; et 2. q. 1, nemo, 1. resp.

 Valeat
Quia ipse sufficere omnibus non potest, et ideo per alios hoc facere debet.  Arg. contra infra, de offi. ord., inter caetera.  Nec ipsemet eam sibi assumere debet, quia et praetor se tutorem dare non potest, ff. de tutor. et curat., praetor.  Sic praelatus a seipso praelaturam accipere non potest, infra, de instit., cum ad nostram; et infra, de iure patron., per nostras; et infra, de bapt. et eius effect., debitum.  Quia differentia debet esse inter dantem et accipientem, ut ibi dicitur.

 Sua onera
Debet enim sua onera partiri cum aliis, infra, de praesump., mandata, ubi de hoc.

 Ita archipresbyteri
Istud, ita, non notat omnimodam similitudinem, quia aliter praeest episcopus quam archipresbyteri praesint.

 Referant
Praeter minora quae ipsi archipresbyteri determinare possunt, cum habeant ordinariam iurisdictionem, infra, de offi. ord., cum ab ecclesiarum; et infra, de cons. et affin., ex litteris.

