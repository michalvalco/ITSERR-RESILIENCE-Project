X 3.03 DE CLERICIS CONIUGATIS

X 3.03.01 Si qui clericorum

 Relinquenda
Et merito compellendi sunt ut ea dimittant, quia vacare intelliguntur ipso iure.  Unde quo ad factum solum sive possessionem retorquetur ista compulsio.  Sic infra, de concess. praeben., litteras; et infra, de concess. praeben., cum nostris.  Contrario enim facto iuri suo renunciaverunt, arg. C. de furti. et serv. cor., si pecunia; arg. ff. de trib. act., quod in herede § eligere.  Sicut quis ipso facto renunciat privilegio clericali, supra, de vit. et honest. cler., ex litteris; infra, de sent. excom., cum non ab homine; et infra, de sent. excom., contingit 2.  Arg. contra 32. dist., si qui vero; et 12. q. 1, quia tua.  Illa contraria intelliguntur de misericordia, et hodie non tenent ipso iure.  Ergo clericus coniugatus beneficium amittit, ut dictum est, nec alicui coniugato potest conferri.  Et si conferatur, debet privari ipso iure, infra, de cleri. coniug., sane 1; et infra, de cleri. coniug., quod a te; et infra, de cleri. coniug., sane 2; et infra, de cleri. coniug., diversis.  Et ita ius commune est quod hic statuitur.

 Dimittere
Quia non tenuit matrimonium et privandi sunt beneficiis suis nisi cum eis dispensetur, infra, de cleri. coniug., sane 2; et 28. dist., presbyterum.

X 3.03.02 Sane

 Ad sacros
28. dist., nullum; et 31. dist., ante triennium.  Ber.

 Castitatem
Sequestrato mansionis cubiculo, 77. dist., episcopus benedictionem.  Et hoc intelligo cum ambo processerint in dies suos, ut sine omni suspicione possint separatim manere.  Alias si essent iuvenes, non possent promoveri nisi pariter ad religionem transirent, infra, de conver. coniug., cum sis; et infra, de conver. coniug., ad Apostolicam.  Vel dic prout notatur infra, de conver. coniug., coniugatus, in fi. glossae quae incipit: sed numquid.

 Virginem
Arg. quod qui corrupit uxorem suam antequam eam duceret, promoveri non potest, 24. dist., curandum; et 24. dist., praecipimus.  Et desponsata debet esse in virginitate, 30. q. 5, qualis.  Arg. contra 34. dist., Valentino; et supra, de bigam., debitum.  Quidam dicunt quod iste non potest promoveri, sed verius est quod potest promoveri, quia causa impedimenti cessat, quia iste non divisit carnem suam in plures.  Unde bene potest promoveri, arg. praedicto capitulo 34. dist., Valentino; et supra, de bigam., debitum.  Ber.

X 3.03.03 Quod a te

 Non valentes
Propter consuetudinem, quia difficile continentiam servat qui illicito concubitu se maculare non desinit, 34. dist. § quod vero.

 Immunditiam
Quae tamen castitas est cum propria uxore, 31. dist., Nicaena.  Sed hic appellatur immunditia quo ad obsequium ecclesiae.  Unde illi quibus licitum erat habere uxores tempore vicis suae non discedebant de templo, ut non inungerentur uxoribus, 31. dist., tenere.  Sed hodie semper est abstinendum, ut 31. dist., ante triennium § causa; et 31. dist., sacerdotibus; et 31. dist., eos.

 Privandi
Supra, de cleri. coniug., si qui; et supra, de cleri. coniug., sane 1; et infra, de cleri. coniug., diversis.

 Redire
Simile 16. q. 6, de lapsis; 16. q. 6, cognovimus; et 16. q. 6, illud; supra, de renunciat., ex transmissa; 17. q. 4, quicumque vult; ff. de colleg., mandatis, in fi.  Arg. contra quod non debeant ad eum redire, 12. q. 2, nulli liceat; 17. q. 4, sunt qui opes; infra, de cond. appos., verum; in Auth. de monach. § si vero relinquens, coll. 1.  Super hoc diversae solutiones recitari consueverunt.  Aliud est cum quis sua sponte recedit, et tunc nihil ei restituitur, in quo casu loquuntur contraria.  Aliud cum iudicis auctoritate, in quo casu intelligitur hoc capitulum et concordantiae hic assignatae.  Sed huic solutioni opponitur: iste culpa sua ad hunc casum pervenit, ergo debet sibi imputari, supra, de aetat. et qualit., ut abbates.  Propter hoc dicunt quidam quod omnis donatio facta ecclesiae vel monasterio tempore ingressus tacitam habet conditionem, ut duret eo ibidem perseverante ad instar dotis, C. de rei uxor. act., rem § cum autem; et infra, de don. int. vir. et uxor., nuper.  Et sic clerico recedente quocumque modo restituuntur ei sua.  Et idem in monacho, ut illa transferat secundo monasterio ad quod transit.  Secus est ubi aliquis donat ecclesiae ad illam non transiens, quia tunc non revocatur donatio, quia perfecta donatio amplius non revocatur, 32. q. 1, non enim; C. de revoc. donat., si apud; et C. de revoc. donat., possessionem; et C. de revoc. donat., generaliter; et C. de donat. quae sub mod. vel cond., perfecta.  Nisi aliqua conditio in donatione expressa fuisset, infra, de cond. appos., verum.  Verius videtur quod istud dictum sit de benignitate, et caetera consimilia contraria de iure stricto.  Vel potest dici quod si expresse res donatae sunt tempore ingressus, numquam sunt postea restituendae, arg. C. si pend. appel., si is; et C. si reus vel accus. mort., si quis; nisi gratiam vellet facere clericis.  Si vero tacite, tunc sequuntur personam, et sic potest intelligi quod hic dicitur, quia bona sunt accessoria, et ideo principale sequuntur.

X 3.03.04 Sane sacerdotes

 Contubernia
Improprie.  Inter servos proprie dicuntur contubernia, C. de incest. nupt., cum ancillis.  De poena filiorum talium habes 15. q. 8, cum multae.

 Officio
Arg. contra 28. dist., presbyter.  Solutio: illud de rigore et ante poenitentiam, et hoc de gratia et post poenitentiam peractam.

 Ex indulgentia
Et sic episcopi possunt cum talibus sacerdotibus dispensare, qui contrahunt in sacerdotio.  Arg. contra supra, de bigam., nuper.  Sed illud intellige de eo qui primo in laicali habitu habuerit uxorem, et postea sacerdos contraxit, ille tamquam bigamus reputatur propter intentionem cum opere subsecuto.  Unde non possunt ibi episcopi dispensare.  Hic vero de his tantum qui contrahunt post ordinem sacrum et cum virgine.

X 3.03.05 Diversis fallaciis

 Cithara
Per citharam intellige vitam activam seu laicalem.  Per psalterium intellige vitam contemplativam sive clericalem.  Sed aliquis non posset esse simul contemplativus et activus.  Et sic coniugatus ecclesiam habere non debet, quia non bene conveniunt, supra, de cleri. coniug., quod a te.  Contra supra, de renunciat., nisi, ubi quis potest esse contemplativus pariter et activus.  Sed de alia contemplatione dicitur hic.

 Divisus
Quia pluribus intentus minor est ad singula sensus.  Et dum ad utrumque festinat, neutrum bene perficit, 16. q. 1, presbyteros; C. de assessor., nemo.

 Deperire
28. dist., de Syracusanae.

 Scienter
Secus si ignoranter, quia tunc posset eos privare, supra, de elect., cum Wintoniensis.

 Non per te
Arg. quod nemo potest venire contra factum suum.  Simile supra, de fil. presbyt., veniens; 12. q. 2, monemus; ff. de adopt., post mortem; et ff. de servitu. rust. praed., per fundum.  Arg. contra supra, de elect., nosti; infra, de praeben., cum non ignores; infra, de rebus ecc. non alien., si quis; 55. dist., poenitentes; et 35. q. 9, quod quis commissit; et C. de agric. et cens., quemadmodum, lib. 11.  Ad hoc dicit Io. quod ubi agitur de revocatione rei male alienatae, idem qui alienavit, potest repetere.  Quoniam quilibet in alienatione rei ecclesiasticae auditur, volens contradicere 12. q. 2, non liceat Papae.  Tum in favorem ecclesiae, tum in odium illius qui recipit rem ecclesiae minus legitime.  Ubi vero agitur de repetitione beneficii, secus est.  Et hoc ideo ne detur via male volentibus revocare liberalitates suas, ut 16. q. 2, visis; et C. de donation., si quis argentum § fi.  Et quia hic est tantum favor et non odium.  Laur. dixit quod ubi factum reprobatur a iure, ille idem qui fecit potest venire contra factum suum, nisi in poenam ei interdicatur, ut hic.  In verecundiam episcopi hoc fit, qui scienter talibus contulit beneficia.  Ubi autem factum non tenet ex alia causa, puta in re communi, ibi qui concessit non potest venire contra, ut in lege ff. de servitu. rust. praed., per fundum.  Quia quod suum proprium erat, concessit.  Capitulum illud supra, de fil. presbyt., veniens, loquitur dispensative, et illud solvitur ibi.  Capitulum 12. q. 2, monemus, intelligitur postquam iam depositus est alienator, ne sit contra capitulum illud 35. q. 9, quod quis commissit.

 Spoliandos
Sed quis conferet illa beneficia post spoliationem?  Credo quod conferri debeant secundum distinctionem illius capituli supra, de elect., cum in cunctis, in fi.; et supra, de elect., nihil est, ut si canonici consenserunt episcopo, per archiepiscopum conferantur.  Si non consenserunt, per capitulum conferantur.  Et hoc in illis beneficiis in quibus devolvitur potestas a capitulo ad episcopum et econverso, in aliis per archiepiscopum per quem isti removentur.

X 3.03.06 Cum olim

 In minoribus
Ut 32. dist., si quis eorum.

 Votum continentiae
31. dist., Nicaena; et 31. dist., quoniam; et 31. dist., aliter.  Et sic est arg. ex hoc quod occidentales clerici ex voto ad continentiam tenentur, quod quidam negant dicentes quod tantum ex constitutione ecclesiae hoc fit, arg. 84. dist., cum in praeterito.  Unde dicunt quod Papa potest dispensare, ut aliquis contraheret in sacro ordine, etiam si concederetur quod contra votum dispensare non posset.  Vincen. dixit quod ubi clericus in ordinum promotione exprimit votum, tenetur ad id.  Et si Papa dispensaret in hoc, contra votum dispensaret.  Si vero non exprimit, si promovendus est iurisperitus eodem modo teneretur.  Si vero est iuris inscius, non tenetur ex voto sed ex constitutione.  Et si Papa dispensat cum tali, non intelligitur dispensare contra votum sed contra constitutionem ecclesiae.  Tamen non dispensat quod aliquis in sacro ordine contrahat.  Illud verum est quod ex constitutione ecclesiae introductum est, ut qui ad sacros ordines vult promoveri, prius continentiam debeat profiteri expresse, 28. dist., nullum.  Aut etiam tacite, ut 28. dist., diaconi.  Arg. eo enim ipso quod quis promovetur ad sacrum ordinem, tacite intelligitur vovere continentiam, et si nulla fiat mentio de voto continentiae.

 Repugnet
Sic ergo consuetudo facit aliquem ineligibilem, qui alias eligibilis est.  Sic et qui legitimus est ad matrimonium contrahendum, per consuetudinem fit illegitimus, infra, de cognat. spir., super eo; et 32. dist., placuit.  Et sic consuetudo arctat et ampliat iurisdictionem, supra, de offi. legat., quod translationem; ff. quod vi aut cla., prohibere § non tantum.  Et sic consuetudo in electione praecipue consideratur, supra, de caus. poss. et propr., cum ecclesia; et supra, de consuet., cum dilectus; et 24. q. 1, pudenda; arg. ff. de decur., non tantum.  Arg. contra supra, de consuet., cum venerabilis.
 
X 3.03.07 Ioannes

 Non potest
Arg. contra quod clericus etiam non tonsuratus gaudet privilegio clericali usque ad trinam admonitionem, infra, de sent. excom., si vero aliquis; et infra, de sent. excom., in audientia; et infra, de sent. excom., contingit 2.  Immo nec posset renunciare, ut infra, de sent. excom., contingit 2; et supra, de for. compet., si diligenti.  Ergo multo fortius tonsuratus retinet privilegium, et clericus uxoratus tenetur portare coronam, supra, de vit. et honest. cler., clericus si tonsura.  De quo ergo privilegio intelligitur?  Dicas quod non loquitur de illo privilegio, 17. q. 4, si quis suadente, quia clericus tonsuratus volens uti privilegio clericali etiam uxoratus habens intentionem redeundi ad clericatum, illi privilegio non potest renunciare, praecipue si recipiat beneficium ecclesiasticum, ut patet per iura praedicta.  Et talis tenetur portare tonsuram, supra, de vit. et honest. cler., clericus si tonsura.  Cum clericus etiam depositus teneatur vivere secundum regulam ecclesiasticum, 81. dist., dictum.  Ubi clericus coniugatus nullum percipit beneficium ecclesiasticum, et qui nullam spem habet redeundi ad clericatum, nullo privilegio clericali gaudere debet, nec est compellendus aliquid de clerico ostendere, ut ille qui contrahit cum vidua, 84. dist., quisquis.  Unde iste non erat compellendus ad tonsuram, cum nullum beneficium ecclesiasticum habuit, infra, de cleri. coniug., ut consultationi.  Quod ergo dicit, etiam tonsuratus privilegio non potest clericali gaudere, intellige de privilegio quod clerici habent, ne vexentur aliquibus exactionibus in persona vel rebus propriis, et C. de episc. et cler., omnis.  Hoc privilegium perdit clericus post trinam admonitionem, supra, de cleri. coniug., ut consultationi; infra, de cleri. coniug., ex parte.  Ergo multo fortius coniugatus et tonsuratus qui exercet negotia saecularia, isto privilegio gaudere non potest, sicut iste de quo loquitur decretalis.  Privilegium clericorum in multis consistit, et licet in uno amittatur, in alio adhuc retinetur.

 Beneficium ecclesiasticum
Clericus coniugatus ex dispensatione Papae potest beneficium habere.  Vel secundum Host. intelligitur de clerico coniugato habente stipendium ab ecclesia non tamen in titulum.  Nam si consuetudo est, tonsuram ferre debet.

X 3.03.08 Cum decorem

 Non admittatis
Sic supra, de cleri. coniug., sane 1.

 Dimissis
Quia coniugati simplicia beneficia possidere non possunt, et ideo eis sunt privandi, supra, de cleri. coniug., si qui; et supra, de cleri. coniug., diversis; et supra, de cleri. coniug., quod a te; et supra, de cleri. coniug., sane 1.  Ber.

 Scandalo
Ob hoc solum quandoque repellitur quis a beneficio, infra, de praeben., cum teneamur.  Quia nihil cum scandalo faciendum est, supra, de praescrip., nihil; supra, de temp. ord., ad aures.

X 3.03.09 Ex parte

 Consuetis iustitiis
Praetextu huiusmodi clericatus declinant subire iudicium reginae, nec volunt ibi respondere alicui conquerenti.

 Obsequiis
Id est, angariis et perangariis a quibus clerici debent esse immunes, infra, de immun. eccl., non minus; et C. de episc. et cler., omnis; et 16. q. 1 § novarum.

 Quae sunt Dei Deo
Verba ista sunt 23. q. 8, convenior, in fi.; et 23. q. 8, tributum.  Unde ecclesia de agris suis tributum solvit imperatori, 11. q. 1, si tributum; et 11. q. 1, magnum; et 23. q. 8, tributum; et 23. q. 8, convenior.  

 A talibus
Et sic patet quod clericus coniugatus et tonsuratus non gaudet privilegio clericali, ut supra, de cleri. coniug., Ioannes.  De hac materia dic ut ibi.  Immo et clerici non coniugati perdunt hoc privilegium post trinam admonitionem, dum se immiscent negotiis saecularibus, ut supra, de vit. et honest. cler., ex litteris.  Item arg. contra infra, de sent. excom., contingit 2.  Solve ut ibi.

X 3.03.10 Ut consultationi

 Constitutus
Ob hoc sumunt quidam arg. quod propter minorem aetatem excusetur ne portet coronam.  Sed hoc non est verum.  Unde dicas maxime, ut supra, de cleri. coniug., Ioannes, ubi de hoc.

 Non est cogendus
Quia licitum est ei renunciare huic privilegio clericali, cum nullum recipiat beneficium ecclesiasticum, ut dicit decretalis supra, de cleri. coniug., Ioannes.

