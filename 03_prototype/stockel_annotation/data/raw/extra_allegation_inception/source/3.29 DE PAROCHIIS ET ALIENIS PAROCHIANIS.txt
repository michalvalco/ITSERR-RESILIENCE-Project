X 3.29 DE PAROCHIIS ET ALIENIS PAROCHIANIS

X 3.29.01 Si epscopus

 Episcopus
Id est, episcopatus.  Et sic ponitur contentum pro continente, vel econverso continens pro contento, de conse. dist. 2, cum omne.  Rich.

 Ex donatistis
Quod dicitur in hoc capitulo dispensative dictum est, 23. q. 4, ipsa pietas.  Ber.

 Conversus
Cum alius episcopus in illo episcopatu iam erat creatus.  Laur.

 Dividant
Scilicet villas vel parochias vel plebes.

 Partes
Id est, aequales.  Nomine enim partis dimidia intelligitur, ff. de ver. sig., nomen; ff. de usuri., etiam partis.  Ber.

 Minor
Nota meliorem conditionem minoris.  Ber.

 Elegerit
Ut si pares sint competitores mulieris, moribus et genere, is potior existimetur quem sibi consulens mulier approbaverit, C. de nupt., viduae.

 Plurimorum
65. dist., sane; 65. dist., non debet; et 65. dist., episcopus; et supra, de his quae fi. a maior. par. cap., cum in cunctis; et supra, de elect., licet, in fi.

 Maioris temporis
Hoc ideo dicit quia praesumitur citius mori, 13. q. 2, illud.  Et in hoc est melioris conditionis.

 Deputetur
Quid si non conveniant inter se?  Alternis annis percipient redditus, ff. comm. divid., communi dividundo § cum de usufructu.  Vincen.

X 3.29.02 Ut dominicis

 Si alterius
Alienus parochianus dicitur, licet ibi comparaverit domum non causa habitandi.  Solam enim habitationem comparare in aliena civitate non facit domicilium, ff. ad municip., libertus § sola.  Secus si in utraque causa inhabitandi, ff. ad municip., assumptio § iuris prudentibus.  Vincen.

 Contemptu
Bene dixit contempto, quia ex iusta causa absens bene potest audire divina in ecclesia ad quam venerit, arg. 7. q. 1, episcopi vel presbyteri; 81. dist., viduae.  Et est simile de poen. dist. 6, placuit; 71. dist., primatus; et 9. q. 2, per totum.  Ber.

X 3.29.03 Nullus episcopus

 Praesumat
Nisi eo domicilium transtulerit, C. de incol. et ubi quis dom., si in patria, lib. 10; et infra, de paroch., significavit.  Et nisi ibi deliquerit, infra, de rapt., de illis.

 Ordinare
Sic 9. q. 2, per totum.  Arg. contra 25. dist., perlectis, ubi dicitur quod archidiaconus potest iudicare sed non ordinare.  Illud sic expone: sicut episcopus non potest alienum parochianum ordinare, sic nec iudicare.  Secus est de inferioribus iudicibus, sicut sunt archidiaconi et caeteri praelati, qui possunt iudicare sed non ordinare.  Et ita arg. habes hic quod sententia a non suo iudice lata non tenet, supra, de iudic., at si clerici, ubi de hoc; et C. si a non comp. iud., si militaris; et supra, de consuet., ad nostram.  Nisi in casibus qui notantur supra, de for. compet., cum sit.

X 3.29.04 Super eo

 Cohaerent
Principaliter sicut intelligitur illud.  Quae religiosis adhaerent, religiosa sunt, ut C. de rei vend., quae religiosis; et ff. de contrah. empt., in modicis.  Vincen.

 Per canones
Qui dicunt quod limes praescribi non potest, ne provinciarum termini confundantur, 16. q. 3, quicumque; et 16. q. 3, licet in regulis; et 16. q. 3, inter memoratos.  Quod dicit parochiarum, exponunt quidam, id est, episcopatuum.  Nam canon praedictus 16. q. 3, quicumque, de provincialibus limitibus tantum loqui videtur, sed secundum non traditur hic aliquid de capellis.  Sed verius videtur quaestionem fuisse propositam de parochiis.  Nam canones praedicti loquuntur de diocesibus, id est, episcopatibus.  Et quod dicit, sicut in provincialibus, potest exponi, id est, episcopatibus.  Sed idem intelligo in limitibus episcopatuum et parochiarum et provinciarum, ex quo ibi distincti sunt fines.  Praescribi non possunt per iura praedicta, cum eadem ratio sit in omnibus.  Et quod idem sit in omnibus patet satis ex hac decretali.

 In utroque
Arg. quod idem iuris est in minoribus quod in maioribus, arg. supra, de praeben., maioribus; et supra, de appell., de appellationibus.  Item arg. quod de similibus simile debet esse iudicium, supra, de rescript., inter caeteras; et supra, de translat., inter corporalia; ff. de legib., non possunt.  Item arg. quod ubi est eadem ratio, idem debet esse ius, supra, de confirm. util. vel inutil., cum dilecta; et supra, de consti., translato; et supra, de consti., nam concupiscentiam.

X 3.29.05 Significavit nobis

 Habitatores iurisdictionem
Quia translato domicilio subtracti sunt eorum iurisdictioni, supra, de for. compet., proposuisti; 13. q. 1, ecclesias § quia ergo.  Et ibi dicitur quis habere domicilium ubi habitat, ff. ad municip., municeps § miles.  Sed videtur contradicere quaedam lex ff. de senat., senatores, ubi dicitur quod licet senatores domicilium habeant in urbe, retinent tamen ius in provinciis unde sunt oriundi.  Sed illud verum est quo ad honores non quo ad onera, ff. ad municip., municeps.  Laur.

 Praediorum
Nota quod decimae praediales regulariter illi ecclesiae debent dari, in cuius parochia praedia sunt sita, arg. 16. q. 1, si quis laicus; et infra, de decim., quoniam; et infra, de decim., cum contingat.  Sic et civitati tributum solvendum est, ubi sunt agri, ff. de censi., forma § si vero.  Personales vero decimae illi ecclesiae debent dari in qua divina audiunt officia, 16. q. 1, questi, et hic in fi. idem dicit.  Sed quid de illis qui inhabitant civitatem et habent praedia et vineas extra, quae non sunt in parochia alicuius sed sita in terminis civitatis?  Videtur esse hoc in episcopi potestate, arg. infra, de decim., quoniam.  Quia non possunt negari quin sint in parochia eius.  Non tamen a ratione extraneum est, ut ratione domicilii decimae persolvantur si consuetudo ita se habet.  In talibus enim consuetudo praeiudicat, infra, de decim., ad Apostolicae; et infra, de decim., in aliquibus, in fi.  Ber.

