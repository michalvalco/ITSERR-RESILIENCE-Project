X 1.18 DE SERVIS NON ORDINANDIS

X 1.18.01 Instruendi

 Ingenuitatis
Improprie tenetur illud verbum, quia ingenuus est qui statim cum nascitur liber est, Inst. de ingen., in princ.  Unde dic ingenuitatis, id est, libertatis plenae, quia qui ad clericatum promovetur, prius plenam libertatem consequi debet nullo a domino retento obsequio temporali, alioquin promoveri ad clericatum non debet, 54. dist., quicumque.

 Praecaveri
Nota quod futura sunt praecavenda, 23. dist., in nomine Domini; et 63. dist., cum Hadrianus; et 1. q. 7, convenientibus, circa princ.  Et exempla praesentia nos cavere praemonent in futurum, 82. dist., plurimos, in fi.  Et maior tristitia est de talibus cum revocantur quam nascatur gratia de accitis, id est, vocatis, 51. dist., praeterea; et 51. dist., designata.  Et ecclesia pro talibus infamatur, infra, de obligat. ad rat. ord., magnus.  Et sic ad cautelam futuorum aliquid fit, 28. dist., de Syracusanae.  Et providere quis debet, quod contingere potest, ff. locat. et conduct., si quis domum § 1.  Arg. contra quod non imputatur alicui si non divinavit, ff. ad leg. Aquil., si putator, in fi.; et ff. mand. vel cont., si fideiussor § si cum debitor; et infra, ut eccl. ben., ut nostrum.

X 1.18.02 De servorum

 Ad sacros
Idem intelligas de inferioribus, 54. dist., nullus episcoporum; et 54. dist., quicumque; et 54. dist., si quis obligatus; et supra, de serv. non ordin., instruendi.

 Fugiens
Iste fugiens si de statu suo certare voluerit, ad priorem iudicem a quo fugit, remitti debet, ut ibi causa status agatur, C. ubi cau. stat. agi deb., quae a te.  Si vero est possessione libertatis, sub illo iudice ubi est convenietur, C. ubi cau. stat. agi deb., si in possessione.  Hoc autem debes intelligere, quod haec quaestio si dubitetur an sit fugitivus vel non, tractabitur et finetur antequam inchoetur causa status, ff. de liber. caus., liberis § sunt et aliae; et ff. de liber. caus., igitur § potest.  Si vero non est fugitivus, et vult proclamare in libertatem, sequitur forum domini, C. ubi cau. stat. agi deb., si ex possessione.

 Deponatur
Quid iuris sit de servis ordinatis, nota quod si ordinatur servus domino sciente et contradicente, servus remanet et restituitur domino, etiam si sacerdos sit factus, ut quidam dicunt, ut 54. dist., ex antiquis.  Alii contradicunt, ut Io. et Tanc.  Si vero sciente et non contradicente domino, tunc statim liber est, ut 54. dist., si servus sciente.  Si autem domino ignorante ordinetur, sed episcopo vel praesentatore sciente quod sit servus, tunc ille efficitur liber, et episcopus vel praesentator tenetur dare domino duos servos aeque bonos, 54. dist., si servus absente.  Si non habeat unde solvat, restituetur domino, ut statim distinguitur.  Si vero domino ignorante, et episcopo et praesentatore fuit ordinatus, si constitutus est in minoribus ordinibus, deponitur et remanet servus, 54. dist., ex antiquis; et 54. dist., frequens.  Diaconus vero det vicarium pro se, aut si non habet, ipse reddatur, 54. dist., ex antiquis.  Eodem privilegio subdiaconus gaudet, infra, de serv. non ordin., miramur.  Arg. ad id supra, de aetat. et qualit., a multis.  Si vero est sacerdos, statim liber est, sed amissione peculii sui mulctatur, ut in 54. dist., ex antiquis.  Vel si non habet peculium, serviat domino in divinis officiis, 54. dist., frequens.  Si vero quis monachus factus est, usque ad triennium tantum potest eum repetere, ultra vero remanet monachus et liber, 54. dist., servus sciente.

X 1.18.03 De famulis

 Non licebit
12. q. 3, placuit; et 12. q. 3, quicumque.  Contra hoc loquitur libertis ecclesiae hac conditione manumissis.  Illud intelligitur de his qui ingenui sunt.  Item contra, Inst. de succ. lib. § sed nostra.  Hic de rebus acquisitis occasione ecclesiae, ibi de aliis.  Vel hoc de manumissis ab ecclesia, ut quicquid acquirant, ecclesiis intelligantur acquirere, illud a privatis.  Vel isti non habebant consanguineos, illi sic, 12. q. 2, episcopus qui filios.  Et ratio est 12. q. 3, pontifices; et infra, de testamen., cum in officiis.  Hoc est de his quae intuitu ecclesiae data sunt, et pro remedio animarum defunctorum, ut ibi dicitur, et in 12. q. 3, pontifices.  Illud verius credo quod hac conditione isti manumissi fuerunt.  Si vero simpliciter libertati sunt donati, tunc liberum est eis facere quod volunt, infra, de serv. non ordin., eo libentius.

 Ecclesiam
Id est, praelatum, quia ei praecipue tenentur, cum sit caput, infra, de verb. sign., cum clerici.  Secus est de aliis singularibus personis, 12. q. 2, qui manumittitur; 12. q. 2, octava discussio; et 12. q. 2, episcopus qui mancipium.  Sed contra ecclesiam testificari non potest, cum sit patrona, nisi ipsius edicti venia impetrata, C. de in ius voc., venia; et 12. q. 2, qui manumittitur.  Alias in servitutem rediguntur, ut dicit hic, et 12. q. 2, qui manumittitur.

 Meruerunt
Id est, acceperunt.  Vel intellige proprie, quia ipsi libertatem meritis suis acceperunt, 12. q. 2, si quos.

X 1.18.04 Nullus

 Canonicas
Arg. quod dominus posset retinere operas spirituales in eo quem manumittat ad clericatum.  Arg. contra 54. dist., quicumque.  Illud intelligitur de obsequio temporali, quod retinetur in eo quod manumittitur non ad ordines, sed ut laicus remaneat, et istud de obsequio spirituali, quod non prohibetur, immo licitum est, 54. dist., frequens, in fi.

 Accusatus
Sed qualiter contra istum agitur, civiliter an criminaliter?  Si criminaliter, et dominus non probet, qualiter punietur dominus?  Potest dici quod accusatus non punitur proprie, quia dominus non accusat, sed potius agit ut in servitutem refigatur, arg. C. de edend., qui accusare.  Vel si vis ut proprie teneatur, accusator punietur pro motu iudicis si defecerit in probando, et obligabit se ad extraordinariam poenam, infra, de accusat., super his.

 Degradetur
54. dist., ex antiquis; et 54. dist., frequens.  Contra, ubi dicitur quod sacerdos factus remanet liber, super hoc varii varia dixerunt.  Quidam dicunt quod istud corrigitur per illa.  Vel dic quod illa continent ius commune, haec specialia sunt in odium illorum qui promoti sunt ut serviant in divinis officiis, arg. infra, de serv. non ordin., eo libentius.  Melend. dixit, quod hoc dominus dixit in pacto ut redigeretur in servitutem, nisi ministraret dominis suis divina.  B. dicit quod intelligitur de servo praelati.  Vel posset dici, ut quidam dicunt, quod libertas est res spiritualis, et ideo potest venire in commutatione cum alia re spirituali, infra, de rerum perm., ad quaestiones.  Hug. dicit quod hoc capitulo non tenet.  Verior videtur opinio Melend., qui dicit quod eo pacto vel conditione liber factus fuit et ordinatus, ut serviret dominis suis in divinis, alias in servitutem refigatur.  Et facit pro hoc infra, de serv. non ordin., eo libentius.  Et est arg. quod si domino ignorante servus sacerdos factus fuerit, debet reddi Domino ut serviat ei in divinis, 54. dist., frequens.  Ergo multo fortius debet ei servire ubi eo pacto promotus est, ut dixi, quia maior contumacia praesumitur illius, et sic propter contumaciam, et quia fidem promissam non servat, deponitur et redditur domino, et nullo privilegio clericali gaudebit ulterius, quo ad dominum.

X 1.18.05 Consuluit

 Spurios
Spurius est cui pater vulgus et sic non potest ostendere patrem.  Vel si ostendit verecundum, ostendit quem habere non licet, ff. de statu hom., vulgo.  Et isti illegitime nati promoveri non debent, supra, de fil. presbyt., ut filii; et supra, de fil. presbyt., nimis.

 Servos
54. dist., nullus episcoporum; et supra, de serv. non ordin., per totum.

X 1.18.06 Eo libentius

 Eo tenore
Arg. contra, 1. q. 2, quam pio; et supra, de serv. non ordin., instruendi; et infra, de pact., pactiones; eo intuitu vel modo.  Non enim fuit conditio, sed modus ad quem servandum tenetur, supra, de serv. non ordin., instruendi; et infra, de pact., pactiones.  Arg. quod non fuit conditio, ff. de tutel., muto § sub conditione; et infra, de praeben., significatum; ff. de manum. test., libertas § haec scriptura.  Vel aliter sicut sponsalia possunt contrahi sub conditione, ut quis fidem Christianam recipiat, 28. q. 1, non oportet.  Vel ut corrigat vitam, infra, de spons., inter opera.  Item potest aliquem manumittere ut ordinem recipiat, ut hic, et infra, de cond. appos., cum sit.  Libertas enim res spiritualis est, et ideo potest venire in commutationem cum alio spirituali, ut hic, et supra, de serv. non ordin., nullus; et infra, de rerum perm., ad quaestiones.

 Impendere
Immo si non impendunt, rediguntur in servitutem, 12. q. 2, diaconi; et 12. q. 2, octava discussio.  Et illud exaudias secundum hoc et secundum distinctionem istius intelligas, supra, de serv. non ordinan., nullus, ut ibi dictum est.

 Ad aliam
De licentia tamen episcopi, alias non esset quaestio.  Ex quo enim intitulari sunt in aliqua ecclesia, debent in ea perpetuo permanere, 70. dist., sanctorum; 21. q. 1, clericus; supra, de renunciat., admonet; et infra, de pact., pactiones.

X 1.18.07 Miramur

 Antiquorum
54. dist., ex antiquis; 54. dist., frequens; et 54. dist., quis autem.

 Mentio
Ut patet in praedictis canonibus, 54. dist., ex antiquis, ubi nulla fit mentio de subdiacono expresse.  De subdiacono et inferioribus officiis fit mentio non expresse, sed generaliter fit de subdiacono mentio in 54. dist., ex antiquis, vers. reliqua vero officia.  Illa clausula respicit omnes post diaconum, quia secundum antiqua iura subdiaconalis ordo non erat sacer, et ideo communi iure censebatur cum inferioribus ordinibus in primitiva ecclesia, 60. dist., nullus in episcopum; et 60. dist., innovamus, in quibus ad honores provehi prohibentur omnes inferiores post diaconum.  Et ideo olim subdiaconus si promotus fuerat domino suo ignorante, revocabatur in servitutem.  Hodie vero cum diacono non eodem privilegio gaudet, ut si quis ignorante domino subdiaconus fiat, vicarium pro se praestet, aut si non habet, ipse reddatur.  Hic cavetur de diacono, et idem iuris est de subdiacono per hanc decretalem.

 Gregorii
Constitutionem Gregorii habes 31. dist., ante triennium; et 28. dist., nullum.

 Urbani
Secundi scilicet, ut 32. dist., erubescant.  Et illa iura, 61. dist., hodie correcta sunt, quia bene potest subdiaconus hodie eligi in episcopum, supra, de aetat. et qualit., a multis.

X 1.18.08 Dilectus filius G.

 Mater sua
Si iste natus est de legitimo matrimonio, contradicit illud decretalem, 32. q. 4, liberi dicti sunt, ubi dicitur quod natus de legitimo matrimonio deteriorem partem sequitur semper.  Et hic dicitur partus sequitur matrem.  Si autem dicis quod non fuit natus de matrimonio, tunc sequitur conditionem etiam matris, ut ibi.  Et hic videtur idem.  Sed secundum hoc non potest stare quod hic dicitur, quia si iste non est natus de matrimonio legitimo, promoveri non potest ad sacros ordines, supra, de fil. presbyt., ut filii.  Et hic dicit quod in presbyterum ordinetur.  Dico ergo quod iste erat natus de legitimo matrimonio, et tamen sequitur conditionem liberae matris, C. de rei vend., partum; et ff. de liber. caus., placuit.  Et etiam ancillae si ibi non est matrimonium, ut ff. de statu hom., lex naturae.  Et capitulum illud intelligitur secundum Lombardam consuetudinem, quae adhuc observatur in multis regionibus, ut partus sequatur deteriorem conditionem natus de matrimonio legitimo.  Sed lex Romana aliud tenet, ut partus sequatur conditionem matris natus de legitimo matrimonio, ut dicunt leges praedictae.  Vel capitulum illud, 32. q. 4, liberi dicti sunt, potest reduci ad leges praedictas, ut dicas ibi: deteriorem partem sequatur, id est, debiliorem, scilicet, femineam.  Nam sexus femineus debilis est, et ideo iste cum sit natus liber de libera matre potest promoveri non obstante contradictione militis.  Praeterea cum iste iam esset diaconus, poterat in libertate remanere dato vicario, et sic dominus ipsum impedire non poterat, 54. dist., ex antiquis.

