X 3.08 DE CONCESSIONE PRAEBENDAE

X 3.08.01 Qui in vivorum

 Communione
Id est, participatione corporis et sanguinis Domini, 7. q. 1, eum qui.

 Pellendi
Et nihilominus deponendi, 2. q. 1, in primis; 7. q. 1, non furem; et 7. q. 1, eum qui.  Nisi ignorans quis instituatur aliquo remoto, quo casu excusatur, ff. deposi., si quis inficiatus.  Et episcopus tenetur ei in alio beneficio providere, 7. q. 1, praesentium; et supra, de praeben., inter caetera.  Sed pone quod aliquis est iniuste depositus.  Alius hoc ignorans in locum eius substituitur, et stetit ibi per quadraginta annos, et postea scit de iure ad alium pertinere.  Numquid debet cedere et illis restituere?  Videtur quod sic, supra, de praescrip., vigilanti; et supra, de praescrip., si diligenti; 34. q. 2, si virgo; et supra, de re iudic., consanguinei; et supra, de re iudic., lator.  Arg. contra 16. q. 3, placuit § quas actiones; et supra, de praescrip., de quarta.  Solutio: dicunt quidam theologi quod quandocumque scivero rem pertinere ad alium, teneor rem restituere.  De hoc dictum est supra, de praescrip., vigilanti.  Sed hoc non credo quod teneatur dimittere, quia eo ipso quod condemnatus non appellavit, acquievit sententiae, et ita transivit in rem iudicatam, supra, de re iudic., quod ad consultationem.  Et sic alius iuste fuit institutus.

 Vivis
Nisi iusta ratione depositis, 6. q. 1, eos; 50. dist., postquam.  Ber.

X 3.08.02 Nulla ecclesiastica

 Ministeria
Id est, officia sive dignitates.

 Vacent
Nota quod beneficium antequam vacet, non potest promitti.  Quod si fiat, non valet, infra, de concess. praeben., relatum; et infra, de concess. praeben., ex tenore.  Et sic obligatio nulla contrahitur ex tali promissione, quia est contra ius.  Arg. contra supra, de praeben., relatum, et ibi solvitur.  Immo ibi receptus fuit statim in fratrem.

 Condemnare
Quia pactum de futura successione non valet, C. de inutil. stipul., ex eo instrumento; C. de pacti., de quaestione.  Nisi de consensu eius cuius est hereditas, ut in lege praedicta C. de pacti., de quaestione.  Eodem modo non tenet promissio de praebenda non vacante, etiam de consensu eius qui tenet eam, cum nulli possit eam concedere, infra, de iure patron., quod autem, in fi.  Simile in libro feudorum, tit. 1 § si vero archiepiscopus.

 Infra sex menses
Tempus istud sex mensium incipit currere a tempore scientiae generaliter, et non a tempore vacationis, infra, de concess. praeben., quia diversitatem, in fi.  Arg. ff. de calum., annus; C. qui admit. ad bon. poss., si bonorum.  Et qui scit, certoriari non debuit, ff. de act. emp. et vend., si res vendita, in fi.; supra, de elect., cum inter universas, in fi.  Et expressum est supra, de supp. neg. prael., licet; et supra, de praeben., de multa § 1, arg.  Item tempus istud utile est, quia tempus illud non currit a tempore suspensionis sententiae quo eligere non possint, infra, de concess. praeben., quia diversitatem.  Arg. contra quod currat, licet eligere non possint, supra, de elect., his quibus.  Numquid possunt canonici eligere post tempus elapsum?  Quidam dicunt quod sic.  Sed contrarium est verum quod non possint, et si eligant, non tenet electio, supra, de supp. neg. prael., licet; et supra, de supp. neg. prael., dilecto; nisi de patientia toleretur, infra, de concess. praeben., litteras.  Quia pro non dato habetur quod ab illo datur, qui non potest de iure donare, infra, de iure patron., quod autem, in fi.  Arg. contra ff. si quis caut., et si post tres; ff. de recepti., Celsus.  Et auctoritate huius canonis, semestri tempore statim elapso potest eligere ille ad quem devoluta fuerit eligendi potestas, nulla licentia a superiore petita.  Et constitutio ista tantum locum habet ubi distinctae sunt praebendae, et certus est canonicorum numerus constitutus, infra, de concess. praeben., ex parte.  Item locum habet in dignitatibus et personatibus omnibus.  Sed in episcopatibus et archiepiscopatibus olim locum non habebat, infra, de concess. praeben., dilectus.  Hodie locum habet in episcopatibus et archiepiscopatibus et abbatiis, ut potestas eligendi transferatur ad superiorem.  Sed minus tempus datur in his, scilicet trium mensium, supra, de elect., ne pro defectu.  Et ita in hoc aequiparantur et differunt a minoribus beneficiis et dignitatibus, quia minus tempus datur propter maius periculum, quia mora periculosa est in talibus, supra, de elect., cum inter universas; et supra, ut lite non cont., quoniam § porro.

 Spectat
Infra, de his quae fi. a prael., ea noscitur; et supra, de elect., cum ecclesia, ad fi.

 Capitulum
Supra, de elect., cum in cunctis.  Simile 9. q. 3, cum simus.

 Religiosorum virorum
Sic supra, de elect., ne pro defectu, ubi dicitur qualiter haec verba intelliguntur, et 63. dist., obeuntibus, ubi de hoc.  Ber.

X 3.08.03 Relatum est

 Lateranensi concilio
Supra, de concess. praeben., nulla.

 Appellationis
Tali appellationi non est deferendum, cum eorum non intersit, 2. q. 6, non solent; et supra, de elect., cum inter R.  Quia ex tali promissione nihil iuris acquiritur.  Sic nec emptor habet actionem furti in re vendita subtracta, si ei res non fuit tradita, ff. de fur., eum qui emit.  Ber.

X 3.08.04 Proposuit nobis

 Assignatione
Facienda, cum vacaverit eidem presbytero.  Et hoc probatur in antiqua compilatione, ubi est illud verbum, facienda.  Unde videtur quod nihil valuit, supra, de praeben., inter caetera, ubi de hoc.

 Executore
Dato forte sub hac forma: mandatum nostrum exequaris.

 Investivit
Id est, assignavit, ut patet per hoc quod dicit supra eodem capitulo: assignatione praebendae etc.  Executor hoc fecit et male, ut satis patet per litteram inferiorem: sed littera illa ratum volens etc., contradicere videtur.  Sed Celestinus hoc ideo dicit, ut excusaret decanum et assumeret causam cassandi collationem capituli.  Et hoc satis patet per verba Innocentii.  Factum enim decani fuit causa quare Celestinus cassavit concessionem capituli, alias non debuisset cassasse, supra, de praeben., dilectus filius 2.  Non est alia ratio nisi quia ipse voluit, quia de eo quod nihil est potest aliquid facere, de conse. dist. 2, re vera, vers. fi.  Et simile supra, de praeben., pro illorum, ibi: quod de memorato magistro provide etc.

 Assignastis
Unde videtur quod nihil valuit, supra, de praeben., inter caetera.  Immo bene valuit, ut supra, de praeben., dilectus filius 2.  Et hoc probatur per hoc capitulum, ut infra patet, ubi de hoc.

 Ratum
Cum effectu.

 Irritavit
Id est, irritum nunciavit.  Io.  Immo proprie tenetur, ut sequentia probant.  Ber.

 Investivit
Per talem investituram contulit ei ius canoniae, cum nihil prius habuerit per decanum.

 De vacaturis
Innocentius et Celestinus videntur diversi.  Innocentius non vult habere ratum factum Celestini.  Celestinus videtur habere ratam investituram de praebenda vacatura facta per decanum, ubi dicit: ratum volens factum decani haberi, cum tamen decanus non haberet illud in mandatis.  Innocentius voluit habere ratam investituram de vacatura, quia Celestinus investiverat presbyterum de vacante post cassationem concessionis.  Et sic non poterat ratam habere institutionem de vacatura, cum iam esset investitus de vacante per Celestinum.  Nec etiam Celestinus ratam habuit investituram de vacatura.  Immo investivit illum de vacante.  Ex hac decretali volunt quidam dicere quod si Papa mandat aliquem recipi in canonicum et alius recipiatur, quod debet cassari, ut hic fecit Celestinus.  Unde signatur contra supra, de praeben., dilectus filius 2.  Sed hoc fecit Celestinus ex plenitudine potestatis, et iniuriam fecit illi instituto quem cassavit, cum de iure teneret electio, ut hic colligitur.

 Instituta
Supra, de concess. praeben., qui in vivorum; et supra, de praeben., dilectus filius 2.

 Supra ius
Pro nihilo.  Hoc dicit quia hic non dispensat.  Sed propter hoc dicit, quia decanus illum investivit de vacatura.  Et poterat illam eandem confirmare, et ita dispensasset supra ius, sed non habebat hoc locum hic, quia Celestinus illum postea investivit de vacante.

 Dispensare
Nam contra Apostolum dispensat, 34. dist., lector.  Et contra canones Apostolorum, 82. dist., presbyter.  Item contra vetus testamentum in decimis non dandis, infra, de decim., ex parte canonicorum; et infra, de decim., non est.  Item in voto, infra, de voto et vot. redem., de peregrinationis.  Item in iuramento, 15. q. 6, auctoritatem; et supra, de rescript., constitutus.  A contrario sensu de his duobus dixi supra, de iureiur., quanto.  Tamen contra universalem ecclesiae statum dispensare non potest, 24. q. 1, memor sum.  Nec potest dispensare quod monachus habeat proprium, infra, de statu monach., cum ad monasterium, in fi.  Nec contra quatuor Evangelia, 14. dist., sicut.  Nec contra praeceptum Apostoli, 25. q. 1, sunt quidam.  Quod intelligo in his quae spectant ad articulos fidei.  Item secundum quosdam non dispensat in secundo gradu consanguinitatis, supra, de restit. spol., litteras.  Quod non est verum, infra, de divort., Deus, quod intelligo de collaterali.

 Investitus
Per talem investituram contulit ei ius canoniae.

 Post cassationem
Quo ad factum referas secundum Io.

 Concessionis
Arg. expressum quod si Papa mandat alicui dari praebendam et detur alii, tenet collatio licet contra mandatum.  De hoc dicitur supra, de praeben., dilectus filius 2.

 Vacare
Sic ergo videtur quod per sententiam statim perditur dominium, Inst. de off. iudic. § ulti.; contra id ff. de rei vend., i0n fundo; et C. de pacti., traditionibus; et Inst. de rerum div. § per traditionem.  Sed hoc ideo quia Papa cassavit concessionem illam, a qua sententia non appellatur, unde statim dominium perditur.

 Assignetis
Id est, collatam dimittatis.  Vel intellige assignetis, id est, conferatis iterum de facto.  Sic infra, de iure patron., si vero.  Vel istam assignationem potes referre quo ad possessionem, cum de iure eam habuerit per Celestinum Papam, et etiam per decanum de mandato Celestini.  Unde dicitur supra: ratum volentes habere quod ab eodem decano factum fuerat, ut dicebat Io.  Sed factum decani nullum fuit, ut dictum est supra.

X 3.08.05 Quia diversitatem

 Diversitatem corporum
Quia quot sunt capita tot sunt sententiae, de conse. dist. 4, sicut in sacramentis; ff. de recepti., item si unus § principaliter.  Et voluntates hominum sunt variae, ff. ad Trebel., quia poterat.  Et illud: velle suum cuique est, nec voto vivitur uno.  Item Ovidius: pectoribus mores tot sunt, quot in orbe figurae.

 Aliis ecclesiis
Sic infra, de excess. praelat., ad aures; et 16. q. 7, nullus omnino.

 Beneficiorum
Sic supra, de aetat. et qualit., quaeris; et 12. q. 1 § 1, circa fi., vers. ne dum quaeritis usurpare quod vestrum non est etc.

 Forma communi
Per confirmationem enim non creatur ius novum, supra, de confirm. util. vel inutil., cum dilecta; et supra, de confirm. util. vel inutil., si quis; et supra, de confirm. util. vel inutil., quasi per totum.  Sic et innovatio privilegii, infra, de privileg., quia intentionis.  Quia qui confirmat, non donat, supra, de fide instrum., inter dilectos; et ff. de iuris., et quia.  Verumtamen tria operatur confirmatio.  Per confirmationem fit maioris auctoritatis res, 11. dist., quis nesciat.  Et si fuerit minus valida, fit magis valida per confirmationem si ex certa scientia hoc fiat, supra, de transact., sicut.  Item quia nullus praeter auctoritatem confirmantis potest de illo iudicare, supra, de confirm. util. vel inutil., si quis; et supra, de confirm. util. vel inutil., de confirmationibus.  Qualiter hoc intelligatur, ibi exponitur.

 Lateranensis concilii
Supra, de concess. praeben., nulla.

 Suspensionis
Et ita tempus in quo quis eligere non potest, non currit.  Sed contra supra, de elect., his quibus.  Sic et impedito agere, non currit tempus, C. de annal. except., super annali § 1; et C. de iure dot., in rebus.  Sic nec tempus deliberationis imputatur creditori, C. de iure delib., scimus § donec, in fi.  Arg. ff. quemad. serv. amit., si quis alia § ulti.; et ff. quemad. serv. amit., si locus.  Quando non currat praescriptio, dictum est supra, de praescrip., illud; et supra, de praescrip., cum non liceat.  Et hoc dicit littera ista.  Sed si ante suspensionem vel post absolutionem capitulum supplevit negligentiam archiepiscopi, valebit factum capituli.  Et hoc quod tempus istud non currit, intellige cum non est negligens in petenda absolutione.  Sicut archiepiscopus non fuit negligens, quia statim post suspensionem suam ivit ad curiam pro absolutione, alias imputaretur ei, arg. 100. dist., quoniam; et supra, de rescript., si autem.  Simile ff. de regul. iur., qui potest; et ff. de re milit., non omnes § qui captus.  Laur.

 Negligentes
Sicut caetera praescriptiones, supra, de praescrip., vigilanti; et 16. q. 3, placuit § potest.

 Non tamen valuerit
Haec tamen bona ratio est, et ideo non praeiudicat ei, C. de annal. except., super annali § ulti.; et ff. de usuri., cum quidam § si pupillo.  Arg. contra ff. ex quib. cau. maio., item ei.  Item signatur contra quod suspensus eligat, infra, de cleri. excom., si celebrat, ibi solvitur.

 A qua
Ex hoc loco colligitur quod archiepiscopus esset suspensus ab officio et iurisdictione, ut dicebant Laur. et Io. supra, de consuet., cum dilectus.

 Suspensus
Sic patet quod licet culpa sua incidit in excommunicationem vel suspensionem, non imputatur ei quod ex illa culpa processerit, 15. q. 1, si concupiscentia; et 15. q. 1, inebriaverunt.  Et est simile ubi culpa procedit.  Et tamen non imputantur ea quae ex culpa sua processerunt, infra, de spons., veniens 2; ff. de fur., verum; et ff. de fur., qui iniuriae, in princ.; ff. de publican., sed his qui § sin autem.  Arg. contra 50. dist., saepe; et 50. dist., studeat; ff. quod metus cau., si mulier.  Io.

 Accessit
Sic miles commeatu accepto, id est, stipendiis quibus commeare, id est, abire debeat reipublicae causa abesse videtur quousque in domum suam perveniat.  Cum est in domo, non abest causa reipublicae.  Quamdiu est in itinere habet privilegium, ff. ex quib. cau. maio., miles; et ff. ex quib. cau. maio., qui mittuntur, in fi.  Sic et totum istud tempus quousque receperit se in domum suam non currit.

 Notitiae
Sic supra, de supp. neg. prael., licet.  De hoc dictum est supra, de concess. praeben., nulla.  Nam is qui nescit, potestatem experiendi non habet, ff. de calum., annus, in fi.; et 2. q. 6, biduum; et ff. de aedil. edict., cum sex menses.

X 3.08.06 Cum nostris fuerit

 De iure
De facto tamen non vacabat, ut infra sequitur.

 Assignarunt
Sed numquid possunt hoc facere executores, quibus hoc solum mandatum est, ut aliquos moneant recipere aliquem in fratrem eosdem si noluerint compellendo?  Videtur quod sic, cum omnia accessoria intelligantur sibi commissa, supra, de offi. deleg., praeterea; et supra, de offi. deleg., prudentiam, in fi.; ff. de procur., ad rem mobilem; et ff. de procur., ad legatum.  Sed non est ita, quia forma mandati diligenter est servanda, supra, de rescript., cum dilecta; et supra, de offi. deleg., venerabili; et 27. q. 1, si custos.  Sed si mandetur sub hac forma: mandatum exequi non tardetis, secundum quod mandabatur istis executoribus, ut patet in integra, tunc possunt facere quod dicit littera ista secundum quod isti fecerunt.  Sed factum istorum effectum non habuit, quia non vacabat praepositura de facto.  Et litterae non valebant impetratae tacita veritate, ut dicitur in fine.  Si vero simpliciter, mandetur sub hac forma: mandamus ut tales compellatis, ut talem recipiant in canonicum et in fratrem.  Tunc non possunt illum ponere in possessionem sive investire, sed simpliciter compellere.  Hoc vidi de facto.  Sed si mandetur ut illum mittant in possessionem praebendae, numquid possunt excommunicare contradictores et impedientes?  Io. dicit quod non, quia executio tantum et non coerctio eis mandata est.  Ego credo quod possunt, quia illa executio nulla esset si coerctionem aliquam non haberet, supra, de offi. deleg., ex litteris; et ff. de iuris., imperium.

 Falsi suggestionem
Ex hoc videtur quod si commisso per falsi suggestionem sit impetrata, et iudex eam secutus tulit sententiam, quod sententia non teneat ipso iure, arg. supra, de rescript., constitutus; et supra, de re iudic., cum I et A; et C. si ex fals. inst. vel test., falsam.  Secus videtur si eam non sequitur, ut in capitulo supra, de re iudic., cum I et A.  De hoc dictum est supra, de rescript., ad audientiam 2.

 Non vacaret de facto
Ex hoc videtur quod ad hoc ut rescriptum non sit vitiosum, non solum ea quae iuris sunt narranda sunt, sed etiam ea quae sunt facti.  Pari ratione videtur quod si secundum rescriptum non faciat mentionem prioris rescripti invalidi, quod non valeat secundum.  Sed non est ita, supra, de confirm. util. vel inutil., bonae.  Quia litterae priores non dicuntur priores, sed nullae potius exceptione opposita, 7. q. 1, factus est.  Nec litterae quae non valent debent praestare impedimentum secundis quae valent, infra, de iure patron., illud; ff. de leg. 1, si servus legatus § si servus; ff. de ver. oblig., si dari stipuler, ubi stipulatio quae potest elidi per exceptionem, non impedit secundam.  Sic possessio non dicitur vacua quam alter quocumque modo possidet vel detinet, licet re vera nullus possessor sit, ff. de act. emp. et vend., si in emptione § vacua.  Ber.

 Talis possessio
Scilicet quae habetur ab eo qui habet plures dignitates.

 Plus habet facti
Nota quod alicui possessio acquiritur quandoque, qui habet plurimum iuris et minimum facti.  Et sic acquiritur mihi possessio per servum vel per eum quem habeo in potestate, ut ff. de acq. poss., possessio quoque.  Et tunc ignoranti acquiritur possessio, et currit usucapio, ff. de usucap., si emptam.  Quandoque possessio habet multum iuris et facti, cum acquiritur per procuratorem et ignoranto acquiritur.  Sed usucapio non procedit nisi scienti, C. de acq. poss., per liberam; ff. de usucap., si emptam; et ff. de usucap., si existimans; et ff. de acq. poss., possessio quoque § 2.  Quandoque possessio habet parum iuris et plurimum facti, ut illa quae corpore nostro acquiritur, quia ibi animus noster necessarius est, C. de acq. poss., licet.  Et tunc usucapio non procedit sine corporali possessione, ff. ex quib. cau. maio., denique si emptor; ff. ex quib. cau. maio., nec utilem.  Et talis est haec possessio, quia habetur plus hic facti quam iuris.  Immo nihil iuris habet hic, nisi ostendat quod post consecrationem praepositura iusta de causa fuerat ei concessa, quia si haberet aliquid iuris, non compelleretur ad renunciandum sine causa, 16. q. 7, inventum; 56. dist., satis perversum.  Item in acquirenda possessione plurimum facti constitit et parum iuris, quoniam sine corporali actu non procedit, ut praedicta lege C. de acq. poss., licet.  In retinendo plurimum iuris est, quoniam solo animo retinetur, C. de acq. poss., nemo ambigit; et C. de acq. poss., licet.  Et solo animo perditur, ff. de acq. poss., possideri § in amittenda.

 Iusta causa
Nota quod ex iusta causa potest quis habere plures dignitates secundum antiqua iura inconsulto domino Papa, ut hic colligitur.  Hodie vero non licet sine speciali dispensatione domini Papae, supra, de praeben., de multa.  Iusta causa posset esse paupertas episcopatus, arg. 10. q. 3, unio; et supra, de praeben., exposuisti.  Sed pone quod aliquis habens beneficium cum cura animarum recipit aliud beneficium cum cura animarum, et nihilominus retinet primum quod vacat ipso iure.  Alius dicens beneficium vacare, impetravit litteras a domino Papa ad delegatum, ut illud beneficium sibi conferat.  Si est ita nulla mentione habita in litteris de tali possessione, numquid valent litterae taliter impetratae?  Credo quod valeant.  Et sicut ille ad quem pertinet collatio illius beneficii potest illud conferre possessore irrequisito, ut dicit decretalis illa supra, de praeben., de multa; et supra, de elect., cum in cunctis, quae loquitur in episcopo sicut hic.  Ita delegatus iste potest conferre beneficium illud, cum in hoc eandem habeat potestatem, non obstante quod de hoc in litteris mentio non habetur.  Sed hic non valuerunt litterae, quia ex nova causa potuit eligi de novo post suam consecrationem ad praeposituram eandem vacantem, prout Papa mandat inquiri.  Secus si non fuisset postea electus.  Sed praeposituram retinuisset ex prima concessione, credo quod tenuisset collatio executorem per decretales praedictas.  Vel dicas: litteras tales non valere iure novo illius decretalis supra, de praeben., de multa.  Et idem credo in personatibus et beneficiis curam animarum habentibus, secus in beneficiis simplicibus.  Aut si unum beneficium sit cum cura vel personatu, et aliud sine cura vel personatu, tunc est facienda mentio de possessione facti, alias non valent.  Ber.

 Inducere
Et numquid possunt ad hoc eos compellere ut eum recipiant, secundum quod possunt episcopum compellere ut renunciet?  Non credo quod possint compellere eos, quia monitores tantum esse videntur.

X 3.08.07 Post electionem

 Confirmationem
Supple, et consecrationem, quia alias non dicitur vacare plene, supra, de elect., cum in cunctis.  Vel ipse electus consensit ut archidiaconatus ipsius daretur magistro H., et sic vere vacavit.

 Ordinationem
Id est, institutionem.  Sed contra infra eodem capitulo, vers. quod si archiepiscopus infra terminum Lateranensis concilii secundum praescriptam formam personae idoneae non conferret.  Solutio: ad capitulum et decanum pertinet institutio in capitulo et in stallo.  Ad archiepiscopum autem pertinet institutio in praebenda et dignitate, id est, collatio beneficii vel dignitatis, ut infra, vers. personae idoneae.

 Mentio nullatenus
Nec erat necesse facere mentionem de parte, id est, de decano, cum pars teneatur in toto, 94. dist., legimus, in fi.; et 14. q. 5, poenale; de conse. dist. 5, non mediocriter; ff. quod metus cau., ait praetor; ff. de regul. iur., in toto.  Sic etiam episcopus in ecclesia, 7. q. 1, scire.  Sic nomine populi continentur senatores, Inst. de iure natural. § plebs.  Sic et familiae appellatione, ipse dominus familiae continetur, ff. de ver. sig., familiae.  Quandoque tamen nomine ecclesiae non comprehenditur episcopus, 63. dist., sacrorum § ex constitutionibus; et infra, de verb. sign., cum clerici; et 56. dist., Apostolica; et infra, de testamen., requisisti.  Arg. contra praedicta quod plus valet specialis nominatio quam generalis, 23. dist., quamquam, cum suis concordantiis; et supra, de rescript., sedes, cum suis concordantiis; et supra, de rescript., eam te.

 Institutione
Id est, collatione.

 Reprobata
Id est, non admissa.

 Resignationem
Hoc proponebatur, sed non fuit probatum.  Sed si probaretur, quia tamen petebatur confirmatio ratione primae concessionis quae non tenuit, non prodesset sed forte tenuisset ratione secundae concessionis ab archiepsicopo factae.  Immo videtur quod non, dummodo locum viventis scienter occupaverit, 1. q. 1, in primis, vers. princ.

 Confirmari
Ex hac littera videtur quod R. erat in possessione archidiaconatus, et hoc petebat ei restitui, quia agebat possessorio contra R., ut dicitur in glossa de his.  Contra tamen dicit decretalis supra, de testib., constitutus, ubi dicitur quod H. non spoliavit istum R.  Sed littera illa inferior, scilicet super eo duximus silentium imponendum etc., potius ostendit quod ageretur de proprietate.  Quod verius puto ex eo quod dicit, petiit confirmari.  Si actum fuisset possessorio contra R., non fuisset condemnatus super ipso archidiaconatu, sed super possessione ipsius vel quasi.

 Constitit
Per confessionem R., ut patet in antiqua decretali.

 Institutioni
De te facta.

 Reprobata
Quae primo debuit reprobari antequam transitus fieret ad secundam, supra, de elect., consideravimus; et supra, de elect., bonae 2.

 Regulam
Supra, de concess. praeben., qui in vivorum; et 7. q. 1, non furem.

 Effectum
Quia non constitit quod tempus sex mensium fuisset elapsum ex responsione R., ut patet in antiqua.

 Renunciatione
De his enim coram Papa fuit propositum, sed non probatum, ut dixi supra.  Sed Io. dixit quod sive hoc fuisset probatum sive non, ex quo iudex processit ad sententiam, amplius audiri non debet, supra, de re iudic., inter monasterium; et supra, de re iudic., suborta.  Et ideo non admisit eum in modum exceptionis, quia calumneiose hoc obiicere videbatur.  Unde licet non admittatur in modum exceptionis, admittitur tamen in modum accusationis.  Sic supra, de appell., constitutus, in fi., ubi de hoc.  Vel intentabatur possessorium, unde non habet locum hic talis exceptio, supra, de restit. spol., sollicite.  Ex antiqua bene colligitur quod possessorium intentabatur.  Vel ideo non fuit auditus iste R., quia si vellet probare quod alter renunciasset vel abiurasset, propterea non obtinuisset, ex quo sua electio non tenebat, arg. supra, de rescript., olim.  Et idem R. nitebatur ex concessione capituli, quae non tenebat, arg. supra, de rescript., olim.  Vel illa est potior causa quare haec possunt postea opponi, ne videlicet per subreptionem habeat dignitatem, quia si renunciaverit vel abiuraverit vel post tempus elapsum electus fuerit, non potest licite remanere, quia non habet canonicum ingressum, supra, de elect., cum dilectus; supra, de appell., constitutus.  Et sic patet quod talis sententia sive confirmatio nihil novi tribuit, si probabitur aliquid de praemissis.  Et ita quasi sub conditione sententiavit Papa.  Item habes hic quod mora non potest purgari.  De hoc dixi supra, de concess. praeben., nulla.

X 3.08.08 Cum super quaestione

 Lateranense concilium
Supra, de concess. praeben., nulla.

 Non extitit
Ideo tibi non nocet, C. de probation., cum precibus.  Sed nocet ipsis confitentibus, C. de fid. instrum., si adversarius.  Unde puniri possunt tamquam confessi, supra, de confess., cum super.  Ber.

 Posse
Quia frustra legis auxilium invocat qui committit in legem, infra, de usur., quia frustra.  Et mutua delicta pari compesatione tolluntur, infra, de adult., intelleximus; et infra, de adult., tua; et ff. de donation., si duo; ff. solut. matrim., viro; supra, de except., cum ecclesiasticae.  Arg. contra infra, de simon., veniens; et infra, de concess. praeben., ex tenore, ubi de hoc.  Praeterea turpitudinem suam allegabant, unde non debuerunt audiri, infra, de dona., inter dilectos.  Et sic obstat alicui proprium factum, licet sit iniustum.  Sic supra, de cleri. coniug., diversis; et supra, de fil. presbyt., veniens; 28. dist., diaconi; ff. de adopt., post mortem; ff. de servitu. rust. praed., per fundum.  Arg. contra 55. dist., poenitentes; 35. q. 9, quod quis; supra, de praeben., cum non ignores.  Sed nonne in pari causa turpitudinis potior est conditio excipientis, ff. de condi. ob turp. caus., ubi autem; supra, de praeben., relatum; et supra, de praeben., dilectus filius 3.  Item contra infra, de concess. praeben., ex tenore?  Solutio: hic clericus ille iam erat receptus in canonicum, et ideo potior fuit eius conditio.  Secus si promissionem solum habuisset, vel receptus fuisset ad proximam vacaturam, quae non tenet, infra, de concess. praeben., ex tenore; et supra, de concess. praeben., nulla; et supra, de concess. praeben., relatum.  Et quia probatum non fuit quod contra concilium fuisset, hoc potius solvit contrarium.

 Carere praebenda
Nota quod qui receptus est in canonicum, diu praebenda carere non debet.  Sic supra, de praeben., relatum; et supra, de praeben., dilectus filius 3.  Sed illa supra, de praeben., dilectus filius 3, contradicere videtur.  Ibi enim mandat Papa quod distributiones cotidianae conferantur, et hic expectat quousque vacaverit beneficium.  Quare non mandat hic dari distributiones?  Respondeo: hic fuit receptus simpliciter in fratrem et socium nulla mentione habita de aliqua vacatura.  Et sic debet expectare vacaturam, ut hic dicitur.  Et in capitulo supra, de praeben., dilectus filius 3, fuit receptus in fratrem ita quod nihil perciperet nisi loco proxime vacaturae, quod non licuit.  Et ideo fuit illud cassatum.  Unde Papa noluit quod illi darentur distributiones propter vitium expressum, quod credo fuisse factum ex gratia.  Hic noluit facere hanc gratiam.  Antequam iste C. fuit receptus in fratrem, vacavit praebenda et alius eam habuit, ut habetur in integra.  Ber.

X 3.08.09 Litteras vestras

 Propositum
Ab ipso D. clerico.

 Electus
Nihilominus retinuit praebendam et canoniam minoris ecclesiae, prout sequitur.

 Ex consuetudine
Haec consuetudo potius fuit censenda corruptela, supra, de consuet., ad nostram; et supra, de consuet., quanto; et supra, de consuet., cum inter.  Quia quot praebendae vel personatus sunt in ecclesia, tot canonici debent constitui, arg. supra, de concess. praeben., nulla; et supra, de instit., in ecclesia; et 89. dist., singula; et supra, de praeben., de multa.

 Confirmavit
Quod facere non potuit, supra, de elect., dudum ecclesia.

 Vacere noscatur
Per hoc videtur quod episcopus potest alicui conferre plura beneficia, supra, de praeben., de multa.  Quia non potest dispensare quod aliquis habeat plures ecclesias vel praebendas intitulatas, 70. dist., sanctorum.  Item eo ipso quod transivit ad secundam ecclesiam vacavit prima, 21. q. 2, si quis iam translatus; et supra, de elect., cum in cunctis; et supra, de praeben., de multa.  Et est simile ff. de re iud., si se non § si quis ex conventione; ff. de divorti., quod ait, in fi.  Et haec quae dicta sunt locum habent quando recipit secundam ecclesiam tamquam intitulatam cum cura animarum.  Secus si recipiat simplex beneficium, quia per constitutionem illam supra, de praeben., de multa, non videtur episcopis adempta dispensandi facultas circa beneficia simplicia, vel circa beneficium et ecclesiam, sed in personatibus et beneficiis curam animarum habentibus.  Sed ut in eadem ecclesia habeat quis plura beneficia, episcopus dispensare non potest, ut hic colligitur, cum dicatur quod talis praebenda de iure vacet non obstante confirmatione archiepiscopi praedicti.  Praeterea simile habes supra, de concess. praeben., cum nostris; ff. ad municip., municeps 2; et C. de pac. convent., si mulier; 26. dist., acutius, in fi.  Arg. contra ff. de act. et oblig., quotiens; et C. de rei uxor. act., rem § sciendum.  Io.  De hac dispensatione dixi supra, de praeben., de multa, sed melius supra, de elect., dudum ecclesia, in glossa.  Nota ergo in glossa.  Vel dic quod ideo confirmatio non valuit, quia per talem confirmationem non intendebat dispensare cum illo, quia semper est necessarium ut dispensatio exprimatur, infra, de schismat., fraternitati.  Et ita confirmatio non valuit, cum iam vacaret de iure licet non de facto, nec archiepiscopus intendebat dispensare cum ipso.  Et si causa fuisset, poterat dispensare cum ipso, ut supra, de concess. praeben., cum nostris.  Ber.

X 3.08.10 Ex parte Astensis

 Opponere
Videtur ergo quod duo vel tres de collegio defendere possunt ipsum collegium invitis aliis, sicut et agere, 12. q. 2, non liceat, vers. liceat; ff. de liber. caus., quoniam; et ff. de liber. caus., amplius.  Sed tamen isti reportaverunt contrariam sententiam, quia nihil rationabile ostenderunt quare possent caeteris obviare.  Et est arg. quod si unus canonicus velit agere pro ecclesia, quod non sit necesse ostendere litteras de rato.  Sed hoc non est verum, supra, de iudic., causam quae vertitur; et supra, de offi. deleg., coram.  Et est hic notandum quod unus vel duo possunt se opponere pro defensione ecclesiae, si rationabilem causam ostendant, infra, de his quae fi. a maior. par. cap., cum in cunctis, in fi., et hic.

 Utraque pars
Nota quod dominus Papa supplet hic de facto.  De hoc dictum est supra, de elect., cum nobis; et supra, de postul. praelat., bonae 1.

 Distinctae
Et ita ubi praebendae distinctae non sunt nec certus canonicorum numerus definitus, non dicitur vacare praebenda nec locum habet sua constitutio, supra, de concess. praeben., nulla, ut hic patet.  Sic etiam dicit de communiter viventibus quod non debent facere portiones inter se, arg. 12. q. 1, quia tua.  Ibi ergo non dicitur vacare praebenda, sed ubi certum quid fatur cotidie cuilibet personae per se viventi, et ubi est certus numerus tantum constitutus.  Laur.

 Totum capitulum
Arg. quod si aliqua ratio allegatur et alia ratio movet iudicem quae non allegatur, iudex ex officio suo potest eam supplere et secundam illam procedere, supra, de elect., cum nobis; ff. de peculi., quaesitum § penulti.; et ff. deposi., depositum § si apud; et ff. de pet. hered., filius.  Sed arg. contra supra, de iudic., examinata.

 Suppetant
Hoc semper considerandum est, supra, de instit., non amplius; et supra, de instit., auctoritate; C. de sacro. eccl., in ecclesiis; et supra, de vit. et honest. cler., quoniam.  Et ita obtinet hic pars ista, non ex illa causa quam allegavit per se, scilicet institutionem episcopi et archiepiscopi.  Sed quia Papa invenit eos institutos per episcopum de consensu capituli, et si certus numerus esset constitutus, adhuc non valebat institutio archiepiscopi vel episcopi, cum potestas conferendi praebendas illas translata fuisset ad Papam, cum iam per quatuor annos vacavissent, supra, de praeben., ratio.

 Consuetudinem
Nota quod cum Papa scribit pro aliquo eligendo, semper facienda est interpretatio secundum consuetudinem ecclesiae illius, supra, de consuet., cum olim.  Nec enim minuendi sunt redditus consueti, infra, de censib., prohibemus.  Et quilibet eum gradum et honorem retineat quem ex consuetudine pristinae conditionis meruit, C. de off. praef. urb., primicerius.  Et ita licet non sit numerus constitutus, tamen tot sunt ibi constituendi quot consueverunt ibi esse, dum tamen sufficiant facultates.  Alias si non sufficerent, deberet reduci numerus ille ad eum numerum quod possent congrue sustentari, in Auth. ut determ. sit num. cleric. § investigantes, coll. 1, in ulti. colum.  Ber.

X 3.08.11 Constitutus in praesentia

 Canonice
Hoc enim intelligebatur in illa concessione, ut personae idoneae et modo canonico illam conferret, supra, de elect., causam quae.  Arg. infra, ut eccl. ben., ut nostrum; ff. de servit., si cui; ff. de ritu nupt., quamquam.  Sed quid si ille conferat indigno, numquid iterum posset dare?  Certe non, supra, de elect., cum in cunctis.  Idem credo si electus ille non vult consentire, quia ius redit ad pristinum statum, supra, de elect., cum Wintoniensis.  Sed numquid episcopus et capitulum eam dare possunt?  Ita quia dolus procuratoris non obest domino, ff. de dolo mal., et eleganter § penulti.; supra, de in integ. restit., cum venissent; et supra, ut lite non cont., ad hoc.  Vincen.  Sed pone quod episcopus ante collationem ipsius H. conferat eam, numquid valeat collatio?  Sic, sed si clausula illa: si contra fecerit decernimus irritum et inane etc., adiecta fuisset, tunc non posset conferre, supra, de praeben., inter caetera.  Alias si episcopus conferret, credo quod collatio teneret, supra, de praeben., dilectus filius 2.  Ber.

 Contra formam concessionis
Sic supra, de praeben., relatum.  Non enim revocatur perfecta donatio, 22. q. 2, non enim; et C. de usuca. pro donat., irritam; et C. de condi. ob caus. dat., cum ancillam.  Nisi ob culpam donatarii, 16. q. 7, inventum; 56. dist., satis perversum; et infra, de dona., propter; C. de revoc. donat., generaliter; et Inst. de donation. § sciendum.  Sed si ante istud mandatum illam contulissent episcopus et capitulum si qua praebenda vacasset, valeret collatio quia talis donatio vel concessio non tenuit, ut hic patet.  Et simile supra, de concess. praeben., relatum; et infra, de concess. praeben., cum dilecta.  Item hic habes quod concessio quae nulla est, efficitur valida per consensum Papae.  Simile 3. q. 6, hoc quippe.  Sed numquid episcopus potest istud ius delegare alii, cum illud sibi competat?  Arg. quod sic supra, de elect., suffraganeis; de conse. dist. 1, missarum; et de conse. dist. 1, nullus 2.  Maxime cum instituere sit iurisdictionis, non episcopalis officii, supra, de elect., nosti; et supra, de elect., transmissam.  Respondeo: in genere potest episcopus ex causa delegare tam institutionem quam administrationem rerum suarum, 16. q. 1, statuimus; et supra, de instit., ex frequentibus.  Sed non in specie per hanc decretalem, et infra, de concess. praeben., cum dilecta.  Quia illud posset fieri in fraudem constitutionis, et supra, de concess. praeben., nulla.  Verumtamen ius instituendi in aliqua ecclesia donare posset, infra, de dona., pastoralis.  Arg. contra infra, de iure patron., cum dilectus., ubi legatus reservat sibi donationem primae vacaturae.  Io.

 In fraudem
Nota hic arg. quod si aliquid prohibetur una via, non conceditur alia via, quia fraus fit legi.  Sic supra, de procurat., tuae, ubi de hoc.  Et optime habes hoc ff. de tutor. et curat., si rem § 1; et ff. de condi. insti., quae sub conditione § si quis; et ff. de bon. libert., quaeritur; et C. si manc. ita ven. ne prost., eam; ff. de Maced., si quis patrem § is autem, in fi.; et ff. de sponsal., oratio; et infra, de privileg., quanto, ubi de hoc.

X 3.08.12 Dilectus filius

 Extendi
Hodie vero si cathedralis ecclesia vel regularis per tres menses vacaverit, eligendi potestas devolvitur ad proximum superiorem, supra, de elect., ne pro defectu.  Et ita hodie valeret talis electio facta per tres menses.  Constitutio illa supra, de concess. praeben., nulla, loquitur de minoribus dignitatibus et beneficiis.  Unde non extenditur ad episcopatus vel archiepiscopatus, sed poterat conferre eos auctoritate illius canonis, 50. dist., postquam; et 63. dist., obeuntibus.  Unde non valuit hic electio facta auctoritate ipsius.  Illa supra, de elect., ne pro defectu, locum habet tantum in episcopatibus, archiepiscopatibus et abbatiis.  Ber.

X 3.08.13 Ex tenore

 Chartam quandam
Sibi imputet qui chartam huiusmodi contra se exhibuit, quia potuit praevidere an ei prodesset vel obesset.  Sic supra, de fide instrum., imputari; et supra, de praescrip., veniens, quasi ad finem.

 Statuta
Supra, de concess. praeben., nulla; et supra, de concess. praeben., relatum.  Hic auditi fuerunt monachi isti turpitudinem suam allegantes in odium illius recipientis turpem promissionem, 28. dist., diaconi.  Sic auditur quis ubi vertitur periculum animae, supra, de re iudic., lator; et supra, de re iudic., consanguinei.  Immo generaliter in excipiendo bene potest quis allegare turpitudinem suam, ff. de condi. ob turp. caus., per totum.  Et etiam in agendo, cum eum allegat contra eum qui eam exegit, C. de iureiuran., in omnibus; et C. de iureiuran., cum ex iudices.  Arg. contra supra, de concess. praeben., cum super, sed ibi solvitur.  Plus fuit ibi processum, quia receptus fuit in canonicum.  Hic sola promissio intervenit, quia ibi non fuit probatum quod contra concilium ille receptus fuisset, alioquin bene fuisset repulsus.  Ber.
 
X 3.08.14 Accedens

 Casibus
Generalior est enim ista concessio: cum potero quam ista cum vacabit.  Nec etiam in ea contingit expectare mortem alterius, sicut in alia, nam possunt aliqui privari ecclesiis, supra, de praeben., referente.  Item quandoque aliqui renunciant.  Item quia possunt aliqui adiungi aliis tamquam socii in ecclesia.  Item possunt fieri de una praebenda duae, supra, de praeben., vacante.  Item quia possunt augeri facultates ex testamento alicuius vel donatione.  Et sic non semper timetur quod aliquis desideret mortem alterius, quae fuit causa huius prohibitiones, ut supra, de concess. praeben., nulla.  Saepe enim permittitur aliquid in genere quod non permittitur in specie, 13. q. 2, non aestimemus; et supra, de offi. ord., si sacerdos.  Et eodem modo videtur quod huiusmodi promissio valeat, promitto tibi beneficium ecclesiasticum, cum sit generalis.

X 3.08.15 Postulastis 

 Nisi
Mutat casum quando scilicet non pertinet simul ad episcopum et ad capitulum ius eligendi.  Simile supra, de offi. deleg., consultationibus.

 Sed ut canonicus
Hic patet quod ubi eligendi ius communiter pertinet ad archiepiscopum et capitulum, huiusmodi ius eligendi non devolvitur de uno ad alium.  De hoc etiam dictum fuit supra, de offi. ord., irrefragabili.  Sed qualiter episcopus potest stare in capitulo quasi canonicus, quia quam cito fuit consecratus in episcopum, vacant priora beneficia sua, supra, de elect., cum in cunctis.  Et municeps esse desiit senatoriam dignitatem adeptus, ff. ad municip., municeps.  Nec potest dici quod eligi possit postea in canonicum, quia secundum hoc oporteret ipsum confirmare propriam electionem, quod esse non debet, supra, de instit., cum ad nostram.  Potest dici quod licet dignitates priores perdat, ius tamen canonici retinet, non quod prius habebat, sed quod episcopus prius consuevit habere per vicarium, eo ipso quod quis eligitur in episcopum, eligitur ad tale ius canonici de consuetudine loci.  Et ex causa intelligo hanc consuetudinem introductam fuisse, arg. supra, de concess. praeben., cum nostris.  Sed obiicio fortius: si episcopus eligitur quasi canonicus de novo electus, ergo in eligendo non habet primam vocem, quia sic eligeret seipsum, quod esse non debet, supra, de instit., cum ad nostram.  Dixit Io. quod illud ius canonici ad quod electus est episcopus est privilegiatum, et excedit alia iura.  Et hoc ideo quia illud ius annexum episcopali est dignitati, et ratione connexitatis saepe sortitur aliquis privilegium, ut 18. q. 4 § quis contumax; ff. de rei vend., quae religiosis; et supra, de iudic., quanto.  Quod prius dictum est, verius est, quia simul eligitur ad utrumque, eo ipso quod eligitur in episcopum, eligitur in canonicum.  Et de speciali consuetudine hoc obtinet.

 Cum dolose impedierit
Ut quia fecit quod praepositus qui habet congregare capitulum differet, ei promittens quod ad placitum suum conferret.  Et expone cum, pro si.

 Dolus
Si ergo capitulum non eligat infra tempus statutum procurante episcopo, non devolvitur propter hoc eligendi potestas ad episcopum.  Et dolus eius non oberit capitulo, quia illud tempus restituendum est capitulo, ff. ex quib. cau. maio., ait praetor § ulti.; et ff. ex quib. cau. maio., sed et si § hoc quoque; et supra, de in integ. restit., ex litteris.  Secus si dolo alterius factum esset, quia tunc ageretur contra illum qui dolum fecit, ff. de dolo mal., arbitrio § penulti., si esset solvendo.  Sed in casu isto dolosus non est solvendo, et ideo restituitur capitulo pristinum ius, ff. de eo per quem fac. erit, ex hoc edicto; et ff. de dolo mal., et eleganter § penulti.  Io.  Contrarium credo, et imputent sibi quia non elegerunt infra tempus.  Sic enim alias ubi eligere non possunt, tamen currit tempus, supra, de elect., his quibus.  Et potestas eligendi non devolvitur ad episcopum propter dolum suum sed ad superiorem, ut in littera dicitur.  Ber.

X 3.08.16 Cum dilecta

 Promissiones
Huiusmodi promissiones irritae sunt, supra, de concess. praeben., nulla; et supra, de concess. praeben., relatum; et supra, de concess. praeben., ex tenore; et supra, de concess. praeben., constitutus.

 Donationes
Talis donatio non tenuit facta de re non vacante.  Unde ea non obstante potuit comitissa praesentare vacantibus ecclesiis illis, infra, de iure patron., illud.  Et praeterea talis donatio fieret in fraudem canonicae sanctionis, supra, de concess. praeben., constitutus.  Unde non teneret nisi confirmaretur a Papa, ut ibi.  Sed videtur quod comitissa non poterat hoc allegare, quia turpitudinem suam in hoc proponebat, supra, de concess. praeben., cum super; et infra, de dona., inter dilectos; et C. de transaction., transactione finita; et C. de revoc. donat., cum profitearis.  Et quia in legem comisit, frustra legis implorat auxilium, infra, de usur., quia frustra; ff. de minor., auxilium.  Sed dicas quod in casu isto bene audiretur comitissa, cum nullum ius adhuc sit acquisitum donatariis, ut supra, de concess. praeben., ex tenore.  De hoc dictum est supra, de concess. praeben., cum super.  Vel forte comitissa hic non agebat, sed factum ipsius quod erat contra ius, innotuit domino Papae.  Unde Papa illud decernit irritum, et mandat ut de caetero talia non debeat attentare, cum illud sit contrarium iuri.  Ber.

