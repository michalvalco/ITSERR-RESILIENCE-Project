X 5.23 DE DELICTIS PUERORUM

X 5.23.01 Pueris

 Grandiusculis
Id est, doli capacibus, videlicet septem anni.  Tales enim et mentiri et verum dicere, et confiteri et negare possunt, ut dicit Augustinus in epistola ad Renatum episcopum, ut habetur in glossa Augustini super capitulo de conse. dist. 4, parvuli.

 Pubescere
Ante enim pubertatem quae in anno quarto decimo solet evenire non praesumitur de quoquam nisi etiam malitia suppleat aetatem, supra, de despon. impub., de illis 2; et supra, de despon. impub., tuae nobis.

 Non esse peccata
Quasi diceret nullus, cum iuramentum pupilli valeat, ff. de liber. caus., licet dubitatum.  Ergo potest peierare.  Item potest committere furtum cum est doli capax, ff. de fur., impuberem.  Arg. contra ff. de iureiuran., qui iurasse, sed ibi non fuit doli capax.  Tenentur ergo tales pueri ex delictis, C. si adv. del., in criminibus; et C. de poe., impunitas.  Arg. contra de conse. dist. 4, eos; et C. de fals. mon., quoniam; et ff. de aedil. edict., cum autem § excipitur.  Sed hoc intellige cum non sint doli capaces vel quo ad minorem poenam.  Laur.

 Non ita
Sic ergo ratione aetatis mitius agitur, ff. de minor., auxilium § etiam; et ff. de minor., si ex causa iudicati.  Item nota quod omne delictum cadit in puerum postquam est doli capax praeter delictum carnis, ff. de Sil., cum aliter § impubes; et ff. de Sil., excipiuntur.  Arg. contra infra, de delict. puer., referente; sed ibi solvitur.

X 5.23.02 Referente

 Requirebat
Unde dictus H. ad sedem Apostolicam appellavit.

 Inultum
15. q. 1, illud.  Sed illud intellige de eo qui non est doli capax.  Unde expone inultum, id est, non perfecte ultum, ut supra, de delict. puer., pueris; ff. de minor., auxilium § 1; et ff. de minor., si ex causa iudicati § 2; et C. de poe., impunitas; C. si adv. del., in criminibus; et C. si adv. del., licet; et ff. de damn. infect., damni § si pupillus; et 21. q. 5, si quis cuiuslibet, verumtamen punitur.  Sed unde hoc quod non punitur propter talem excessum?  Non dicit quod non punitur secundum iura, maxime cum daret operam licitae rei et esset decem anni.  Sed dicit quod propter illam consuetudinem pecuniam illam pro temporali poena non exigat si erat infra quatuordecim annos, cum ille puer nihil habeat et pater pro filio non est conveniendus, C. ne fil. pro pat., neque; nec dominus pro servo, ff. de peculi., licet § ex furtiva, maxime ratione aetatis.  Et quia delictum extra venit, non ex animo licet in culpa fuerit et ideo noxam non commisit.  Unde habet in integrum restitutionem si voluerit, C. si adv. del., in criminibus.  Et pater eius nomine petere posset si pecuniaria poena esset sibi imposita, ff. de minor., pater pro filio, 1. resp.  Irregularis tamen fuit effectus et poena spirituali debet puniri sive canonica.  Et ex eo quod dicit, pro temporali poena, mitius tamen agitur cum eo propter aetatem, supra, de delict. puer., pueris.

 Infra quartum decimum annum
Ex hoc videtur quod si fuisset supra quartum decimum annum, quod abbas illam poenam posset exigere, forte quia habebat ibi temporalem iurisdictionem.  Et potest sumi argumentum ex hoc quod ab episcopo habente regalia a principe, pro regalibus illis appellandum sit ad dominum Papam et non ad principem, quod verum est nisi consuetudo aut privilegium contrarium inducat, infra, de appell., extravag. Romana § debet.  Vel forte abbas hoc habuit ex consuetudine iam praescripta, ut pro homicidio poenam pecuniariam exigat.  Arg. contra infra, de poeni., licet.  Sed illud ibi etiam solvitur.

