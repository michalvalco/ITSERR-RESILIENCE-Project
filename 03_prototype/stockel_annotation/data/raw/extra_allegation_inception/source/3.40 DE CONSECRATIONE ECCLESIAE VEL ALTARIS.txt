X 3.40 DE CONSECRATIONE ECCLESIAE VEL ALTARIS

X 3.40.01 Ad haec

 Altare
Id est, mensa altaris.  Sic exponitur de conse. dist. 1, si motum.  Quandoque tabula consecrata de loco ad locum movetur, nec tamen iterum consecratur, de conse. dist. 1, concedimus; et de conse. dist. 1, quia.  Et quod dicit motum, id est, mutatum quo ad formam, ita quod formam amiserit per diminutionem vel augmentum, cum haec sit forma rei, arg. 10. q. 2, ea enim § hoc ius.  Idem si mensa altaris sit enormiter fracta, quia consecrandum est altare, infra, de consecr. eccl. vel alt., quod in dubiis; et infra, de consecr. eccl. vel alt., ligneis.  Consecratio altaris praecipue intelligitur in coniunctione mensae, scilicet lapidis superioris et structurae inferioris, et ita si mensa fuerit remota vel aliquis de lapidibus tangens mensam ipsam, execratum est altare et debet iterum consecrari.  Sed si aliquid addatur altari, non execratur sed sacrum trahit ad se non sacrum, infra, de consecr. eccl. vel alt., quod in dubiis.

 Sigillum
Quod in lapide fit in consecratione.

 Confractus aut etiam diminutus
Enormiter, infra, de consecr. eccl. vel alt., quod in dubiis.

 Consecrari
Ipsum altare et non ecclesia.  Alia enim est consecratio ecclesiae et alia altaris, ut sequitur in littera.

 Canones
de conse. dist. 1, si motum.  Innuitur ibi quod ecclesia debeat consecrari dum dicit: si motum fuerit altare, denuo consecretur ecclesia.  Sed exponitur altare, id est, mensa sive tabula; ecclesia, id est, altare.  Quod est dicere, si mota fuerit tabula, consecretur altare.  Ber.

X 3.40.02 Tua fraternitas

 Quam privatis
Qualibet ergo die possunt fieri consecrationes ecclesiarum vel altarium.  Virgines propter necessitatem diebus privatis velum sacrum accipere possunt, 20. q. 1, devotis.  Quia necessitas legem non habet, de conse. dist. 1, sicut; et supra, de consuet., quanto.  Et sic magna necessitas hoc inducit, ut ibi dicitur, et infra, de reg. iur., quod non est.  Ordines vero sacri non conferuntur nisi certis diebus, supra, de temp. ord., subdiaconos; et supra, de temp. ord., sane; 75. dist., ordinationes presbyterorum et diaconorum.  Et chrisma certo tempore conficitur, de conse. dist. 4, omni tempore, quod in superficie potius contradicit.  Sed exponitur omni tempore, id est, omni anno ante Pascha certo die.  Et quia isti certis temporibus conferuntur, dubitavit an idem esset de consecratione ecclesiarum.  Ber.

X 3.40.03 Quod in dubiis

 Mota
de conse. dist. 1, si motum; et supra, de consecr. eccl. vel alt., ad haec.

 Consecrari
De hac consecratione dic ut supra, de consecr. eccl. vel alt., ad haec, per quod intellige quod hic dicitur.

 Consecrato
Et ita sacrum tamquam dignius trahit ad se non sacrum, 13. q. 2, non aestimemus; et ff. de rei vend., quae religionis.  Simile ff. de solut., si alieni; ff. de usucap., cum qui aedes.  Secus si vinum apponatur sanguini, infra, de celeb. miss., cum Marthae § quaesivisti, vers. praeterea.  Arg. contra quod minus dignum trahit ad se magis dignum, arg. supra, de iure patron., ex litteris; et supra, de iure patron., cum saeculum; et arg. supra, de offi. deleg., super quaestionum § si vero duo sunt.  Item arg. quod in reficiendis sacris vestibus filum non sacrum sive pannus non sacer potest apponi, nec est opus nova consecratione.  Io.

X 3.40.04 Proposuisti

 Reconciliari
Nota quando ecclesia debet consecrari vel reconciliari.  Primo si dubitatur an sit consecrata.  Idem de altari quod propter dubium debet consecrari, de conse. dist. 1, ecclesiae vel altaria, quia non dicitur iteratum, quod nescitur esse factum, de conse. dist. 1, solemnitates 1.  Sic est de baptismo, infra, de bapt. et eius effect., de quibus.  Et simile 68. dist., presbyteris; et 68. dist. § quod ergo.  Item si ecclesia est exusta tota vel maior pars debet iterum consecrari, de conse. dist. 1, ecclesiis semel; arg. ff. de contrah. empt., domum.  Si vero tectum corruerit, et parietes illae si remaneant vel etiam modicum de ipsis parietibus destructum fuerit, non debet propter hoc consecrari, infra, de consecr. eccl. vel alt., ligneis.  Et si tota ecclesia simul destructa fuerit vel maior pars, debet iterum consecrari.  Si successive sufficit aspersio aquae benedictae, de conse. dist. 1, de fabrica.  Pro remotione altaris vel fractura enormi, non reconsecretur ecclesia, ut supra, de consecr. eccl. vel alt., ad haec.  Pro sanguinis effusione et pro adulterio debet tantum reconciliari, ut hic patet, et infra, de adult., significasti; et arg. infra, de consecr. eccl. vel alt., si ecclesia.  Arg. contra de conse. dist. 1, ecclesiis semel.  Sed illud intelligitur secundum hoc, quod sanguinis effusione vel seminis pollutione non consecratur.  Per quem debet fieri haec reconciliatio, dicitur infra, de consecr. eccl. vel alt., aqua.

X 3.40.05 Cum sis

 Plura altaria
Arg. contra Bazian., qui dicit quod consecrato maiori altari omnia alia altaria essent consecrata, si digito demonstrentur, arg. ff. de acq. poss., quod meo § si per venditorem; C. de nat. lib. et mat., si quis habens.  Sic plures clerici possunt ordinari, supra, de temp. ord., de eo; et 75. dist., quod a patribus.  Et plures episcopos potest consecrare, modica fuit haec dubitatio, sed non crededebat quod licet plures clericos posset ordinare, quod posset plura altaria vel episcopos consecrare.  Ber.

X 3.40.06 Ligneis

 Parietibus
Quamdiu parietes integri sunt, non est ecclesia reconsecranda, quia in parietibus consecratur ecclesia, et non in tecto, aut si successive reparati essent, de conse. dist. 1, de fabrica.  De hoc dictum est supra, de consecr. eccl. vel alt., proposuisti; et de tabula supra, de consecr. eccl. vel alt., ad haec.  Et quae ibi dicta sunt hic possent dici.

X 3.40.07 Consuluisti

 Coemiteria
Sicut ergo ecclesia reconciliatur ita et coemiterium, cum sit consecratum, ut hic patet.  Et illa corpora si discerni poterunt, sunt exhumanda et extra coemiterium eiicienda, supra, de sepult., sacris.  Et eadem gaudent immunitate ecclesia et coemiterium, 17. q. 4, si quis contumax; et 17. q. 4, quisquis.  Et ita idem iuris est in accessorio quod in principali, supra, de offi. deleg., prudentiam § ulti., cum suis concordantiis.

 Sicut in dedicationibus
Supra, de consecr. eccl. vel alt., proposuisti; et de conse. dist. 1, si motum; et de conse. dist. 1, ecclesiis semel.  Ber.

X 3.40.08 Cum sicut

 Consecranda
Nec etiam fundanda, nisi prius competens dos fuerit ei assignata, de conse. dist. 1, nemo; in Auth. ut null. fabric. orat. § 1, coll. 5; et in Auth. ut determ. sit num. cleric. § 1, coll. 1.  Vel si hoc omissum sit in fundatione sicut hic, non debet consecrari ecclesia, nisi dos ei prius fuerit assignata, ut 16. q. 7, piae mentis; 1. q. 2, placuit, et hic.  Cum ad hoc ex debito teneatur fundator, ut dicit in fine.  Sed quae erit competens dos?  Respondeo: si sit monasterium, tunc dos debet esse tanta quod presbyteri, diaconi et subdiaconi, cantores et lectores possint ibi esse, prout traditur in Auth. ut determ. sit num. cleric. § 1, coll. 1.  Si vero alia ecclesia collegiata, dos ad minus debet esse pro duobus, arg. supra, de fil. presbyt., proposuit; 7. q. 1, illud aut tribus; de conse. dist. 1, hoc quoque.  Et quod possit recipere hospites et episcopalia iura persolvere, supra, de praeben., de monachis; supra, de supp. neg. prael., sicut.  Sed quid si episcopus consecrat vel fundat ecclesiam non assignata dos?  Dicit Bazian. et bene quod episcopus tenetur dotare ecclesiam, sicut tenetur providere illi quem ordinat sine titulo, supra, de praeben., non liceat; et supra, de praeben., episcopus; et supra, de praeben., cum secundum Apostolum.  Et hoc credo verum, dummodo sine laesione ecclesiae suae hoc facere possint.  Alias non nisi haberet proprium, quia delictum personae etc., ut 16. q. 6, si episcopum; supra, de except., cum venerabilis.  Et tunc fundator dotabit eam, et posset ad hoc compelli, arg. 16. q. 7, piae mentis.  Arg. ad hoc ff. de ritu nupt., qui liberos.  Et heres fundatoris ad hoc tenetur, in Auth. de eccl. titul. § si autem, coll. 9; et in Auth. de eccl. titul. § si quis aedificatione, coll. 9.  Ber.

X 3.40.09 Aqua per episcopum

 Consuetudine
Nota ergo quod consuetudo quae est contra iuris naturam non prodest, et contra illud ius non potest praescribi, supra, de consuet., cum inter; et supra, de consuet., cum venerabilis; et supra, de consuet., quanto; et supra, de consuet., cum tanto, ubi de hoc.

 Iurisdictionis
Puta iudicare, cognoscere de causis instituere, beneficia conferre, et omnia alia quae assecutus est episcopus in confirmatione, arg. supra, de elect., transmissam.  Haec omnia committere potest et delegare unicuique maiori vel minori.  Sed ea quae sunt episcopalis ordinis demandare non potest inferioribus, puta clericos ordinare, virgines consecrare, chrisma conficere, et consimilia quae ministerium consecrationis desiderant.  Sed quae est ratio quare illa quae sunt iurisidictionis possit committere clericis inferioris gradus, et non illa quae sunt ordinis demandare?  Haec potest esse ratio: iurisdictio sola voluntate et verbo committitur, sive delegatus fuerit sive ordinarius, et revocatur, supra, de offi. deleg., super quaestionum § intentionis; et supra, supra, de offi. deleg., super quaestionum § porro; ff. de iud., iudicium.  Sed collatio sacramentorum non confertur sola voluntate vel verbo, immo facto est opus, quia necessaria est visibilis unctio et exterior, quae est signum interioris unctionis in corde, supra, de sacr. unct., cum venisset.  Quae perpetua est et amitti non potest, licet executio quandoque suspendatur, 1. q. 1, quod quidam, vers. si forte militiae etc.  Et ita patet quod non possunt taliter demandari sicut iurisdictio vel revocari.  Et talia conferri non possunt, nisi ab eis qui habent ea per collationem, 68. dist., presbyteris.  Et sic reconciliatio talis nulla est, cum sacerdotes illi non habuerunt potestatem illam per talem demandationem, quae est ordinis episcopalis sicut consecratio.  Sed unus episcopus alii episcopo potest hoc demandare, et per huiusmodi demandationem nihil ei committit, cum ipse episcopus habeat ea quae ministerium consecrationis desiderant, et ei deest tantum auctoritas, quia in alienam messem falcem mittere non debet, nisi de voluntate et mandato illius, cuius est diocesis, 6. q. 3, scriptum est.

 Toleramus
Sed videtur quod ista sola tolerantia non sufficiat sibi nisi iterum reconcilietur per episcopum, quia nulla fuit reconciliatio.  Ergo iterum debet reconciliari, sicut si aliquis ordinatur ab eo qui ordinandi potestatem non habebat, iterum debet ordinari, 68. dist., presbyteris; et infra, de presb. non bapt., si quis; et infra, de presb. non bapt., veniens.  Sed dic quod per talem tolerantiam ratam habet talem reconciliationem, et incipit valere ex nunc, cum prima nulla fuisset, et ita de nihilo, quia potest princeps mutare naturam rei, C. de rei uxor. act., rem, circa princ.  Ber.

X 3.40.10 Si ecclesia

 Non consecrata
Nota quod dicit, non consecrata, ergo multo fortius consecrata, supra, de consecr. eccl. vel alt., proposuisti.  Sic et coemiterium si taliter polluatur reconciliari debet, ut supra, de consecr. eccl. vel alt., consuluisti.  Arg. quod si aliquis excommunicatus vel paganus ibi sepelitur, sunt inde eiiciendi.  Nec in ea debet celebrari ante eiectionem et aspersionem aquae benedictae, licet consecrata prius non fuerit.  Et parietes sunt radendi, de conse. dist. 1, ecclesiam in qua paganus; et de conse. dist. 1, ecclesia in qua mortuorum.  Et ita ecclesia non consecrata gaudet eodem privilegio quo et consecrata, ut hic patet.  Et hoc est expressum infra, de immun. eccl., ecclesiae.  Et ita si aliquis illuc confugerit, debet ab ecclesia defendi.  Et hoc ideo quia locus ille auctoritate episcopi dedicatus est divino cultui, et quod semel Deo dedicatum est, ad profanos usus redire non debet, 12. q. 2, nulli liceat; et infra, de rerum perm., mancipia.  Et tamen gravius peccat qui sic deliquit quam in non consecrata, sicut magis peccat et gravius punitur qui in maiorem personam quam qui in minorem.  Nam ex persona consideratur iniuria et crimen, Inst. de iniuri. § atrox; infra, de sent. excom., cum illorum.  Et crimen augetur dignitate praepositi, ff. de re milit., omne delictum § 1.  Sed numquid et isti violatores sunt dicendi sacrilegi secundum distinctionem sacrilegii?  Non videtur, 17. q. 4, sacrilegium.  Sed credo quod tamquam sacrilegi iudicandi sunt, licet locus adhuc consecratus non sit, arg. supra, de for. compet., conquestus.  Et quia eodem privilegio gaudet ac si esset consecrata, infra, de immun. eccl., ecclesiae.

 Lavetur
Sed per quem debet lavari?  Videtur quod per episcopum tantum, supra, de consecr. eccl. vel alt., aqua.  In hoc casu satis credo quod per simplicem sacerdotem possit lavari, quia si intellexisset Papa quod per episcopum deberet lavari, illud dixisset, sicut dixit in proximo capitulo praecedenti supra, de consecr. eccl. vel alt., aqua.  Cum Papa in utroque capitulo scribat eidem, et quia dixit aqua exorcizata lavetur quae fit per simplicem sacerdotem, et non cum aqua benedicta cum vino et cinere cum qua reconciliatur ecclesia consecrata, supra, de consecr. eccl. vel alt., proposuisti; et arg. ad hoc supra, de temp. ord., cum in distribuendis; et arg. de conse. dist. 2, in altari.  Arg. tamen contra infra, de immun. eccl., ecclesiae.  Ber.

