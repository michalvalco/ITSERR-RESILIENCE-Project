X 1.41 DE IN INTEGRUM RESTITUTIONE

X 1.41.01 Requisivit

 Sub modico sensu
Id est, pro modica pecunia distracta.  Et sic non contradicit littera sequens ubi dicit, ad ius et proprietatem convenit redire, etc.  Et quod dicit in fine, coloni, id est, emptores colentes ipsas possessiones.  Vel potest intelligi quod verba proprie ponantur, ut de utroque contractu intelligatur, ut si ecclesia laedatur in contractu locationis, puta quia ad longum tempus locavit rem aliquam pro certa pensione, in qua laesa est ecclesia, sive in contractu venditionis.

 Detrimentum
Magnum scilicet, nam pro modica causa non datur restitutio, ff. de minor., si ex causa iudicati, 1. resp., in fi.; et ff. de in int. rest., scio; infra, de rebus ecc. non alien., ad nostram.

 Non liceat
Infra, de dona., fraternitatem.  Melius est enim iura ecclesiae intacta servari, quam post vulneratam causam remedium quaerere, C. in quib. caus. in int. rest., sancimus.

 Iure minoris
Sic est infra, de in integ. restit., auditis, ubi de hoc.  Et fungitur iure rei publicae, 23. q. 4, quid ergo.  Et dic iure minoris factae maioris, et comparatur minori in hoc, quia sicut minor postquam excessit viginti quinque annos petit restitui usque ad quadriennium, de his in quibus laesus fuit infra viginti quinque annos, sic et ecclesia tantum usque ad quadriennium petit restitui ubicumque laeditur a tempore laesionis computandum.  Et quod dicit, semper debet illaesa servari illud, semper, non notat tempus circa eundem contractum vel circa eandem laesionem, ut de eodem contractu vel de eadem laesione semper in perpetuum possit ecclesia restitui.  Absurdum istud videtur, et est contra id quod legitur C. de temp. in int. rest., supervacuam, ubi dicitur quod omnis restitutio infra quadriennium debet terminari.  Sed sic debet intelligi illud, semper, id est, quotiescumque laeditur illa ecclesia, debet petere restitutionem super illa laesione usque ad quadriennium, et ita si millies laederetur, millies potest restitui, et ita semper est minor, quia semper restituitur, et restituitur quamdiu durabit in his in quibus laedetur.  Et sic re vera fungitur iure minoris, et haec est communis opinio.  Alii dixerunt, ut Ala. et Naso cum eo, quod in infinitum possit ecclesia restitui super eo contractu in quo laesa est, nec currit ei illud quadriennium, arg. infra, de in integ. restit., tum ex litteris.  Et inhaerent superficiei istius verbi, semper, et male.  Et dic semper, id est, in omni contractu sive quandocumque laeditur, ut dictum est.

 Constiterit
In iudicio praesentibus partibus, infra, de in integ. restit., tum ex litteris.  Vel per contumaciam absentibus, ff. de minor., in causae § causa; et ff. de minor., etiam § ulti.; et infra, de rebus ecc. non alien., ad nostram; et C. si adv. dot., quoniam; et ff. de adopt., nam ita; et in Auth. ut spons. larg. § ad hoc, coll. 9.  De hoc dictum est supra, de offi. iud., iudicis.

 Redire
Et sic patet quod contractus fuit alienationis, non locationis, ut dixi in princ., et alienatio tenuit.  Unde auxilium restitutionis necessarium fuit, quia tunc demum datur, cum alia actio non superest, ff. de minor., in causae, in princ.; et supra, de offi. iud., iudicis.  Unde nota quod si alienatio rei ecclesiasticae facta est in casu licito sicut debet, et traditur 10. q. 2, hoc ius; et 12. q. 2, sine exceptione.  Bene tenet contractus, et si laesa sit in contractu illo, non subvenitur ei nisi per beneficium restitutionis, nisi esset decepta ultra dimidium iusti pretii, quia tunc iure communi iuvatur, infra, de empt. et vend., cum dilecti; et infra, de empt. et vend., cum causa; et C. de rescind. vend., rem maioris.  Si vero alienatio non sit facta praedicto modo, scilicet, cum consensu capituli, et meliorationibus inspectis, nullus est contractus ipso iure, 12. q. 2, sine exceptione; et 12. q. 2, Apostolicos; et 12. q. 2, alienationes; et praedicta decretalis infra, de empt. et vend., cum dilecti.  Et agitur tunc iure communi contra possessorem, arg. C. de sacro. eccl., iubemus; et C. si adv. donat., si in te.

 Defraudari
Sicut enim ecclesia in damno morari non debet, ita nec in lucro.  Ex utraque parte fieri debet restitutio, C. de reput. quae fiu. in iud., qui restituitur; ff. de minor., quod si minor § restitutio; et ff. de minor., intra utile, in fi.
 
X 1.41.02 Cum venissent

 Possessione
Vel quasi possessione, quia incorporalia non possidentur, sed quasi possidentur, ff. de usucap., sequitur § si viam.

 Subiectionis
Et possessione iuris eligendi abbatem.

 Fuerat
Per monachos, et ita spoliaverunt episcopum possessione eligendi.

 Duo eorum
Tertio eis committente vices suas, vel se excusante; alias nihil fecissent, supra, de offi. deleg., prudentiam, 1. resp.; et supra, de offi. deleg., cum causa; et supra, de offi. deleg., causam matrimonii.  In antiqua tamen contrarium allegabatur.

 Renunciavit
Ante confirmationem sufficit renunciatio facta eis qui elegerunt.

 Procuratorem
Er sic videtur quod collegium possit constituere procuratorem sine consensu praelati, etiam vacante ecclesia pro causis monasterii, contra id quod est infra, de iudic., causam quae vertitur; et infra, ne sede vac. nih. inn., per totum.  Sic intellige quod dicit hic, eligunt procuratorem vel syndicum vacante ecclesia, ut de facto sine electione ipsa praelati agatur, de qua erat contentio inter episcopum et conventum, quae aliter tractari non poterat.  Et ad hanc causam tantum constituit, non ad alias quae tractari non possent vacante ecclesia per iura praedicta.

 Inhibentes
Non videtur quod ipsi potuerint inhibere, cum monachi essent in quasi possessione eligendi, alium eligendo qui renunciavit, et sic usque ad sententiam tuendi erant in possessione, 16. q. 4, volumus; et 12. q. 5, nulli; et infra, ut lite penden., per totum.  Unde Papa hic in fine non cassat electionem factam post inhibitionem illam, arg. ad hoc 11. q. 1, quia res; et C. de probation., possessiones.  Arg. contra ff. de pet. hered., divus, ubi prohibetur possessori aliquid detrahere de bonis hereditatis, nisi praestita satisdatione de restitutione.  Sed hoc solvitur in fine notulae quae incipit: sed nonne.

 Praesumpserunt
Ex hoc verbo videtur quod non debuerant eligere post prohibitionem.  Sed licet non debuerant, facta tamen electio non cassabitur, quousque cognoscatur de iure eligendi, ut dicit in fine.

 Spoliarant
Et ius eligendi abbatem ad episcopum de caetero pertinere, quia ad ipsum pertinebat ius eligendi.

 Inspectis privilegiis
Huiusmodi inspectio iure debuit suspendere confirmationem sententiae latae pro episcopo, arg. infra, de testib., veniens 2; et infra, de re iudic., cum super.

 Protestatus
Et sic protestatio prodest, supra, de elect., Cumana; et supra, de offi. ord., pastoralis, in fi.; et supra, de his quae vi met. caus. fi., perlatum; et 7. q. 1, pontifices.  Arg. contra supra, de consti., cum M.  De hoc dictum est supra, de elect., Cumana.  Et sine ista protestatione admissi fuissent monachi per beneficium restitutionis, unde supple maxime.

 Negligentia
De qua negligentia tenetur monasterio, si proprium habet, arg. ff. mand. vel cont., diligenter.  Cum omiserit exceptionem monasterio competentem, ff. mand. vel cont., si fideiussor, 1. resp.

 In damnum
Cum ad defensionem vocari debuerimus, infra, de confirm. util. vel inutil., cum dilecta.  Et dominus semper in iudicio nominandus est, infra, ut lite non cont., quoniam § penulti.; et C. ubi in rem act., si quis.

 Restituimus
Haec restitutio, ut quidam dicunt, datur quando procurator non est solvendo, ut tunc fiat restituito contra ecclesiam, ut ff. mand. vel cont., si procuratorem, in princ.; et ff. de dolo mal., et eleganter § si dolo.  Hic procurator non est solvendo, etiam si alias sit locuples, quia libertas et status monasterii aestimari non posset, ff. de re iud., sacra § ulti.  Ex hac enim causa quilibet erit restituendus, quia ex quacumque causa iusta dicit praetor in integrum restituam, ff. ex quib. cau. maio., huius edicti.  Alias numquam rescinderetur sententia propter dolum, vel propter negligentiam procuratoris.  Sed dominus agat contra procuratorem si dolum commisit, C. de procur., si procurator, in fi.  Et ipse de omni dolo et culpa tenetur domino, C. mand. vel cont., a procuratore.  Quia nec procurator omittere debet exceptionem competentem ex persona rei, ff. mand. vel cont., denique; et ff. mand. vel. cont., fideiussor, 1. resp.  Et ita hic videtur loqui non tantum de restitutione minoris, sed etiam de restitutione maioris ex clausula generali: si qua iusta, etc., ut dictum est.  Et est differentia inter restitutionem quae fit iure minoris, quia illa datur officio iudicis deficiente actione, ff. de minor., quod si minor § ulti.; et supra, de offi. iud., iudicis; et illam quae fit iure maioris, quia tunc habet actionem suo iure, scilicet, utilem, accedente iudicis officio, ff. quod metus cau., metum § ex hoc dicto; et ff. quod metus cau., metum § prece; et arg. C. quod metus cau., si vi.  Sed certe lex illa ff. de dolo mal., et eleganter § ulti.; et illa ff. mand. vel cont., si procuratorem, non restituit actionem cum per negligentiam procurator succuberit, sed cum per dolum.  Unde si negligens fuit procurator, imputet sibi qui tali negotium suum commissit, ff. de minor., cum mandato; arg. ad hoc supra, de offi. deleg., cum olim abbas; ff. de trib. act., procuratoris.  Verumtamen si procurator est solvendo, satis videtur quod favore ecclesiae in optione habet, an velit convenire procuratorem vel velit restitui ad rem, C. si tut. vel curat. interven., etiam tutoribus.

 Electionem
Sed nonne fuit facta hic electio post inhibitionem iudicis?  Ergo cassanda erat, infra, de matr. contrac. con. int., litterae; et infra, de matr. contrac. con. int., de muliere; et ff. ne quid in loc. pub., sicut; infra, de nov. oper. nunc., cum ex iniuncto; et infra, de despon. impub., ad dissolvendum, in fi.  Sed certe ex eo quod isti erant in possessione alium eligendi, lite pendente privari non debent, 8. q. 4, nonne; et 16. q. 4, volumus.  Sed haec solutio non videtur posse stare, nam mota controversia patronus praesentare non debet, arg. infra, de iure patron., ex litteris.  Ergo eodem modo mota controversia eligere non debet, ex hoc etiam sequeretur inconveniens, quia si postea probaretur illos non habuisse ius eligendi, cassanda esset electio quia omnes fructus percepti restituendi sunt, C. de rei vend., certum.  Et sic sequeretur quod electio facta ab eo qui credebat habere ius esset cassanda, quod esse non debet, supra, de elect., querelam; infra, de iure patron., consultationibus.  Ad hoc dicit Io. quod licite potest eligere qui est in quieta possessione, licet fiat ei controversia, ff. de aqua quot. et aest., cui per fundum; et uti omni iure suo usque ad finem causae, 8. q. 4, nonne.  Contra tamen videtur in hoc casu quod dicitur supra, de iure patron., ex litteris.  Tu tene prout ibi notatur, scilicet, quod non debet eligere.  Sed si eligat, iudex tamen sive superior ad quem pertinet institutio non confirmabit electionem, nec cassabit pendente controversia ex qua pendet, prout dicit decretalis in fine.  Sed Io. dicit quod si de hoc fiat et controversia an possideat tale ius, tunc non debet eligere, arg. supra, de consti., cum M, in fi.  Et ita videtur hic episcopus enim petebat restitui ad possessionem iuris eligendi, et sic non possidebant monachi quiete, et ideo caute dixit Papa electionem nec confirmari, etc., id est, donec cognoscatur ad quod pertinet ius eligendi, et praecipue quantum ad possessionem, ut sicut prima electio non esset cassanda nisi prius constitisset an episcopus possideret ius eligendi tempore electionis, ita nec alia quae facta fuit post istam, sic infra, de caus. poss. et propr., cum ecclesia, ubi agebatur possessorio et petitorio, etiam et hic similiter.  Quia de iure eligendi, ut patet ex littera supra, vers. princ., et ideo quamdiu pendet quaestio iuris seu possessionis, electio confirmari vel infirmari non debet.
 
X 1.41.03 Auditis et intellectis

 Libertati donatus
Arg. quod reges possunt dare privilegia libertatis, 63. dist., in synodo.

 Continetur
In privilegiis Celestini continebatur quod ipse exemerat a iurisdictione episcopi locum illum, quem praedicti reges libertati donaverant, et de valle de Evescam in privilegio mentio non fiebat, et ita per privilegium Celestini non probatur quod ecclesiae de Evescam sint exemptae a iurisdictione episcopi, et sic recurrendum est ad privilegium illorum regum.  Et si ibi contineatur quod illi reges vallem de Evescam donaverunt libertati, tunc erit probata exemptio, et sic dubia probatio non prodest.  Reges enim donaverunt locum illum libertati quo ad temporalem iurisdictionem.  Papa vero quo ad spiritualem.

 Subducto
Deducendum est ergo tempus vacationis in praescriptione, infra, de praescrip., placuit; et infra, de praescrip., de quarta; et infra, de praescrip., auditis; et infra, de praescrip., cum vobis.  Et illud tempus deducendum est, quo solet succurri cuilibet qui laeditur, primum sit, medium ultimumve, C. de rest. milit., quod tempore; et C. quib. non ob. long. temp. praescrip., praescriptione; ff. ex quib. cau. maio., necnon § si quis.

 Iure minoris
Ecclesia enim fungitur iure minoris, ut hic, et supra, de in integ. restit., requisivit.  Item fungitur iure reipublicae, 23. q. 4, quid ergo; et 1. dist., ius publicum; et C. de sacro. eccl., ut inter divinum.  Hinc est quod praelati ecclesiarum comparantur tutoribus et curatoribus, in Auth. de eccl. titul. § orphanotrophi, coll. 9; arg. ad hoc 3. q. 2, quia ea.  Item fungitur iure imperii, in Auth. de non alien. aut perm. ecc. § sancimus, coll. 2.  Immo maior est imperio, 96. dist., duo sunt; et supra, de maior. et obed., solitae.  Sed non fungitur iure pupilli, quia contra pupillarem aetatem non currit praescriptio, C. de praescri. trig. vel quad. ann., sicut in rem.  Sed in quibus casibus comparatur ecclesia minori dubitari posset.  Dicunt quidam quod in omnibus ecclesia comparatur minori, quoniam ecclesia potest restitui contra praescriptionem sicut minor, C. si adv. usuc., contra eos; et ff. de minor., etiam; et C. si tut. vel curat. interven., minoribus; et C. de in int. restit. min. vig. qui. ann., minoribus; et in Auth. de hered. et Falc. § pupillus, coll. 1.  Quod bene videtur expressa ratione, ubicumque enim ecclesia laeditur, debet restitui, sed ante completam praescriptionem non est laesa, immo iure communi agere potest, sed tunc demum finita praescriptione dicitur laesa, quia iure commune si agat, repellitur praescriptione probata, sed a tempore laesionis, id est, tempore praescriptionis finito usque ad quadriennium potest petere restitutionem, ut dicit lex illa, C. de temp. in int. rest., supervacuam.  Et ita potest peti restitutio contra praescriptionem usque ad quadriennium.  Quidam dicunt quod contra praescriptionem non datur restitutio, quia canones volunt praeiudicare ecclesiis per praescriptionem, 16. q. 3, placuit ut; et 16. q. 4, volumus.  Immo secundum illos qui dicunt quod contra praescriptionem datur restitutio, sequeretur quod numquam praescriptio curreret contra ecclesiam.  Sed huic facile est respondere, quia beneficium currit praescriptio ecclesiae, sed si petit restitui contra bene auditur, sicut minori currit, sed restituitur.  Non video quod aliud sit in ecclesia quam in minori, nisi quia non inveni scriptum in iure canonico, quod ecclesia restituatur contra praescriptionem, sed eadem ratione qua minores restituuntur favore imperfectae aetatis, sic favore ecclesiae introductum fuit quod uteretur ecclesia iure minoris.  Sed ubi eadem est ratio, ibi debet esse idem ius, supra, de consti., nam concupiscentiam; et supra, de consti., translato; et supra, de translat., inter corporalia.  Sed verius videtur quod dicitur quod contra praescriptionem non datur restitutio, ne frustra iura loquentia de praescriptione sint statuta, et potest etiam dici quod post quadriennium audiretur si probaret se illo quadriennio iusta de causa impeditum fuisse, arg. 4. q. 5, quisquis; et infra, de appell., ex ratione; ff. de minor., ait praetor; et ff. de minor., si sine § ulti.; et C. de temp. appel., cum anterioribus § illud.  Quidam ponunt ecclesiam in primo anno minoris, restituentes eam usque ad vicesimum nonum annum, sicut minor.  Alii restituunt eam usque ad quintum decimum, ponentes eam in quarto decimo anno.  Sed hoc nil est, nec debet poni in aliquo anno, sed ad similitudinem minoris facti maioris restituitur ecclesia usque ad quadriennium sicut minor, ut dictum est supra, de in integ. restit., requisivit.

 Restituimus
In his enim praescriptionibus, quae spectant ad statum iudiciorum, ubicumque laeditur ecclesia, restituitur, ut si contumax condemnata est, ff. de minor., minorem; simile arg. supra, de in integ. restit., cum venissent.  Vel si non appellavit, vel etiam si dum agit vel convenitur, in aliquo capta est ut minor, ff. de minor., ait praetor § sed in iudiciis; et ff. de minor., et si sine § item si non provocavit; et infra, de in integ. restit., beneficio.  Vel si omisit allegationem, vel ea quae faciunt ad instructionem causae, ut hic, et ff. de minor., minor viginti quinque annis; et infra, de in integ. restit., coram.  Item quicquid omisit non solum in damno, sed etiam in lucro, ff. de minor., ait praetor § ulti.; et ff. de minor., non omnia.  Item in confessione, ff. de confes., certum § penulti.  Et propter novas defensiones tunc apparentes vel noviter contingentes, arg. C. si saep. in int. rest., in una; et infra, de in integ. restit., beneficio.  Sed in contractibus certum est quod ecclesiae subvenitur, supra, de in integ. restit., requisivit, ubi de hoc.

 Contra reliquam
Sicut minor contra minorem, nisi cum pecuniam amisit, ff. de minor., verum § ulti.; ff. ex quib. cau. maio., qui rei publicae.  Et nota quod restituere in integrum est reducere in eum statum in quo erat ante laesionem, supra, de in integ. restit., requisivit; et C. de reput. quae fiu. in iud., qui restituitur; C. de in int. res. post., postulata; et ff. de minor., quod si minor § restitutio.  Et generaliter restituitur non solum cum de bonis diminuitur, sed etiam cum interest ecclesiae litibus et sumptibus non vexari, ff. de minor., minoribus.

X 1.41.04 Ex litteris

 Vices suas
Alias non tenuisset sententia, supra, de offi. deleg., causam matrimonii; supra, de offi. deleg., cum causa.

 Confirmavit
Hoc est speciale privilegium in causa appellationis, quod iudex altera parte absente procedere possit etiam lite non contestata, C. de temp. appel., cum anterioribus § illud; et 2. q. 6, ei qui § appellatore; et infra, de appell., per tuas; et infra, de appell., interposita.

 Ad eum
Si iste fuisset solvendo, contra ipsum dumtaxat daretur actio mulieri.  Sed quia in casu isto solvendo esse non poterat, ideo favore matrimonii restituitur mulier, ff. de eo per quem fac. erit, ex hoc edicto; et ff. de dolo mal., et eleganter § si dolo.  Et si de hac falsitate constitisset, iure communi audiretur, arg. ff. si mens. fals., si duobus § 1.

 Supplicavit
Supplicare potest quilibet quantumcumque remota sit appellatio, arg. 2. q. 6, anteriorum § illud; C. de precib. imper. offer., si quis adversus.  Nam et servus supplicare potest pro domino, si dominus nolit appellare, ff. de appellat., servi.  Sed in hoc differt appellatio a supplicatione, quia appellatione interposita nil est innovandum, sed pendente supplicatione mandatur sententia executioni, praestita cautione quod omnia restituat si sententia fuerit retractata, C. de precib. imper. offer., authen. quae supplicatio.  Sic in restitutione in integrum quando suspectus est qui petit restitui, mandatur sententia executioni sub consimili cautione, infra, de in integ. restit., suscitata.  Item in hoc differt appellatio a supplicatione, quia appellatur usque ad decem dies; supplicari autem potest usque ad biennium.  Quod verum est cum supplicatio porrigitur superiori, C. de sent. praef. praet., litigantibus.  Si vero supplicatio porrigitur iudici, tunc usque ad decem dies, ut in C. de precib. imper. offer., authen. quae supplicatio.

 Ad plenum
Hoc ideo dicit, quia si plene probasset hanc fraudem, et causam absentiae, iure communi fierit restitutio, infra, de re iudic., cum Bertholdus, ubi minus sufficiens probatio sufficit, ne praeiudicaret opinio veritati, ut supra, de procurat., ex insinuatione; et supra, de procurat., in nostra.  Et hoc ideo, quia absens legitime citatus, praesumitur contumax si non venerit, 3. q. 9, decernimus; 65. dist., si forte; ff. de re iud., contumacia.  Sed talis praesumptio potest elidi per aliam praesumptionem, ff. de in int. rest., divus.  Et inde est quod per praesumptivam probationem, et minus plenam eliditur praesumptio contumaciae.  Unde per sacramentum unius potest probare se non contumacem.  Nam violenta praesumptio eliditur per iuramentum, 35. q. 3, extraordinaria; et optimum arg. infra, qui matrim. acc. poss., cum in tua.  Et sic potest intelligi 4. q. 5, quisquis, in fi.  Tamen hoc iuramentum non facit plenam probationem, sed favore matrimonii admissa fuit mulier ad agendum, nec auditur mulier praetextu appellationis suae, quia contumax praesumitur, sed per fraudem semiplene probatam, et in favorem matrimonii restituitur.

 Restituimus
Arg. quod nullo tractu temporis transit sententia contra matrimonium in rem iudicatam, infra, de re iudic., lator; et infra, de re iudic., consanguinei.  Sed ex hoc sumunt quidam contrarium argumentum et male.

 Confirmetis vel infirmetis
Hoc tantum habet facere iudex appellationis, 2. q. 6, in fine.  Et hoc habet locum quando in causa appellationis nil novi proponitur, et unicus tantum est articulus, ut hic erat; alias iudex appellationis pro parte potest confirmare sententiam et pro parte infirmare, ut infra, de testamen., Raynutius; et infra, de testamen., Raynaldus.  Item ex eo quod dicit, confirmetus vel infirmetis, videtur quod executio non spectet ad ipsos.  De hoc dictum est supra, de offi. deleg., pastoralis § praeterea.

X 1.41.05 Tum ex litteris

 Ipsius
Scilicet, Anastasii.

 Sententia
Per hoc videtur quod Celestinus restituerit ecclesiam Ilerdensem, sed cum multa tempora sint elapsa a tempore Eugenii, qui tulit sententiam ipsam, usque ad tempus Celestini, scilicet, quadraginta quinque anni, quomodo auditur ecclesia Ilerdensis super restitutione?  Et Innocentius similiter videtur eam admittere ad restitutionem petendam infra, ubi dicit: an data vel danda.  Sed est contra alia iura.  Nam ultra quadriennium dari non debet, C. de temp. in int. rest., supervacuam.  Nec etiam perpetuatur per contestationem litis, ff. de minor., Papinianus, in fi.  Potest dici quod restitutio data fuit tempore Anastasii, qui commisit negotium Celestino in minori officio constituto, quia Anastasius fuit proximus successor Eugenii.  Et quod causa terminata non fuit, stetit per iudices unde non est imputandum actori, 2. q. 6, anteriorum; C. de in int. restit. min. vig. qui. ann., petendae, sicut satis patet per multas commissiones.  Unde etiam dicit infra: an data sit vel danda.  Si vero data, postea dari non debet, C. si saep. in int. rest., in una; vel si esset denegata, infra, de in integ. restit., beneficio; nisi ex causa, ut ibi dicitur.  Sed obiicitur: Eugenius tulit sententiam primo mense sui apostolatus, ut infra dicitur, et vixit octo annis et mensibus quatuor et viginti unus diebus.  Sed Anastasius successit Eugenio, qui causam super hoc commisit Celestino tunc in minori officio constituto, et ita videtur quod restitutio semper sit danda, ut dictum est supra, de in integ. restit., requisivit, quia haec videtur dari post quadriennium.  Sed tu potes respondere quod ex eo quod dicit hic, non constat quod Anastasius dederit restitutionem, sed commissit causam super restitutione an esset danda vel non.  Sed obstat fortius factum Celestini, qui mandavit non obstante sententia Eugenii, diffinitivam sententiam proferri super ecclesiis praedictis.  Sed hoc fecit Celestinus potius de gratia quam de iure, quod patet quia restitutio danda est causa cognita praesentibus partibus, ut dicit infra, et ff. de minor., in causis § in causa.  Unde Papa noluit inniti facto ipsius, sed deliberavit decernere praesentibus partibus utrum sit data vel danda, et ideo non plene probatur per hanc decretalem quod dari debeat restitutio post quadriennium, quia nec Papa hic determinat hoc.

 Extitit
Post recessum praedicti cardinalis.

 Testes
Qui producti fuerunt ad probandum, quod dari debeat restitutio, et quod potius per iudicem, et non per ecclesiam Ilerdensem steterat, quod non fuerat processum, ut hic dicit.

 Magister
Habens ad hoc speciale mandatum, ut ff. de minor., illud § si talis; et infra, de in integ. restit., coram.

 Officium nostrum
Hoc ideo dicit, quia tantum iudicis officio, et non iure actionis petitur restitutio, ff. de minor., quod si minor § ulti.; et supra, de offi. iud., iudicis.

 Restitui
Ergo non fuit restituta per Celestinum.

 Committendum
Eo enim ipso quod commisit negotium principale, videtur concesisse beneficium restitutionis, sicut committendo causam videtur commisisse appellationem, supra, de offi. deleg., pastoralis § praeterea.  Sed hic ignoratur quae causa commissa fuisset, an causa restitutionis an causa illa, scilicet, an danda esset an non, ut patet per sequentia.  Sed videtur quod danda esset restitutio, ut dicitur in praedicta notula.  Et hoc probatur per hoc quod ecclesia Ilerdensis petebat restitui coram Innocentio Papa.

 Sententia
Romanae sedis.  Ponit tenorem 35. q. 9, sententiam; et 35. q. 9, veniam.

 Permiserunt
Sed illud perraro fit, ff. de minor., minor autem magistratus; et C. si saep. in int. rest., si post sententiam; et C. si saep. in int. rest., quamquam.

 Instructus
Arg. quod in modico tempore non potest quis multum addiscere, arg. 48. dist. § prohibentur; quia nemo repente fit summus, de poen. dist. 2 § haec quae de caritate.  Arg. contra, quandoque enim ingenium supplet tempus in beneficium studentibus, sicut industria supplet tempus, 77. dist., monachus.  Nec sufficit diu in scholis fuisse, sed laudabiliter vixisse inquirendum est, 12. q. 2, gloria episcopi, in fi.; et arg. C. de his qui ven. aet. impetr., omnes.

 Ex parte vestra
Per hanc ltteram videtur quod pars Oscensis ecclesiae privilegium suum falsaverat, addendo aliquid vel diminuendo, ut magis faceret pro se.  Propter quod Eugenius tulit sententiam contra Ilerdensem ecclesiam.  Sed eo ipso quod quis falsat litteras iudicium, debet amittere causam, sicut dicit illa decretalis supra, de rescript., olim.  Quod hic non fecit Eugenius, credens privilegium verum, cum non esset, ut dicit littera ista ibi: illa nitens praecipue, etc.  Et hic patet quod falsaverat privilegium quod postea repertum est integrum et incorruptum in registro.  Similis falsitas habetur infra, de except., cum venerabilis.  Et ideo tale delictum non debet obesse Ilerdensi ecclesiae, quo minus saltem restituatur in isto beneficio.  Vel forte pars Ilerdensis ecclesiae falsaverat privilegium Oscensis ecclesiae, et hoc constitit in iudicio.  Unde Papa sententiavit contra Ilerdensem ecclesiam, et ideo dicit: illa nitens, etc., et hoc videtur verius secundum hanc litteram.  In antiqua compilatione dicebatur ab altera parte productam, et secundum illam litteram planior est sensus.  Et secundum hoc pars Ilerdensis ecclesiae falsavit privilegium suum.  Et ideo contra ipsam fuit sententiatum, quod melius videtur secundum illam regulam, delictum personae etc.  Et ita concordat cum illa decretalem infra, de except., cum venerabilis.  Unde non debet obesse Ilerdensi ecclesiae delictum illius qui privilegium falsavit, quin saltem restituatur isto beneficio, cum ecclesia Ilerdensis non fuerit in culpa.

 An danda
Ideo iubet inquiri, quia non constabat an fuisset admissa ecclesia Ilerdensis ad restitutionem, et praesentibus partibus hoc est faciendum, vel per contumaciam absentibus, ff. de minor., in causae § 1; et in Auth. ut spons. larg. § ad haec, coll. 9; et C. si min. ab hered. se abst., authen. si omnes.  De hoc dictum est supra, de in integ. restit., requisivit; et supra, de offi. iud., iudicis, melius.  Et per hanc litteram non constat quod restitutio data fuerit, sed modo apparebit an fuerit data an danda, licet Papa Celestinus non obstante sententia Eugenii negotium commiserit.

 Assertione
C. si per vi. vel al. mod., nec imperiale; arg. supra, de maior. et obed., inter quatuor.

 Ostensuri
Sed quare compellitur isti hoc probare, cum ille qui petit restitui non admittatur nisi doceat se laesum, ut ff. de iureiuran., nam postea § si minor.  Item est contra id quod actore non probante reus debet absolvi, 6. q. 5, accusator; et infra, ut eccl. ben., ut nostrum.  Forte praesumptio erat contra eos, et ideo Papa voluit hoc, ut dicit praedicta decretalis infra, ut eccl. ben., ut nostrum.  Sed non compelluntur hoc probare quod sit retractanda, ipsi probent contrarium si potuerint.  Et haec facienda sunt utraque parte praesente.

 Locorum distantiam
Propter locorum distantiam, et ut parcatur laboribus et expensis, prima vice potest poni peremptorium, 24. q. 3, de illicita; et ff. de iud., nonnumquam; necessitate ingruente, infra, de dilat., dilecti.  Arg. contra ff. de iud., ad peremptorium; multa enim propter distantiam permittuntur quae alias prohiberentur.  Unde versus: non facit ergo parum distantia longa viarum // prorogat inducias aufert onus impedimentum // cogit adire forum conservat ius dominorum.  Pone exemplum: prorogat inducias appellatori, infra, de appell., cum sit Romana.  Aufert onus electo et electoribus, 63. dist., cum longe.  Impedimentum aufert domino volenti repetere servum suum factum monachum, 17. q. 2, si quis incognitus.  Cogit adire forum, quia sine licentia patris absentis filius causam agere potest, ff. de iud., si longius.  Conservat ius dominorum in possessione turbata domino absente, C. si per vi. vel al. mod., iudices, ubi admittitur ad possessionem turbatam recuperandam servus vel amicus, qui alias non admitterentur.

 Quantum de iure
Sed qualiter procederetur in hoc casu restitutionis.  Dato quod pars citata non veniat, numquid potest procedi ad testium receptionem, vel diffinitivam sententiam super ipsa restitutione?  Videtur quod non, quia litis contestatio in hoc casu facienda est, supra, de offi. iud., iudicis; ff. de minor., Papinianus § ulti.  Sed lite non contestata testes non sunt recipiendi, infra, ut lite non cont., per totum.  Et hoc innuitur hic ex eo quod dicitur: quantum de iure, etc., cum alias lite contestata citari debeat, ut si non venerit, ad sententiam procedatur.  Qualiter hoc fieri debeat dictum est supra, de offi. iud., iudicis.  Sed contra videtur quod ad sententiam procedi non possit, ff. de minor., in causae § 1; et C. si min. ab hered. se abst., authen. si omnes.  Solutio: haec contrarietas habetur supra, de offi. iud., iudicis.

X 1.41.06 Suscitata

 Monasterium Oviensem
Hic fertur sententia contra monasterium.  Simile infra, de censib., sopitae.  Alibi in personam procuratoris sive syndici, supra, de elect., querelam, ubi de hoc; et infra, de capell. monach., dilectus.  Sed ecclesia non multum curat de illa solemnitate, sicut nec facit differentiam inter procuratorem et syndicum, ex quo constat de potestate tradita, supra, de procurat., petitio.  Vel dic condemnari monasterium in persona procuratoris.

 Decimis
Super quibus iam conclusum erat in causa; simile supra, de in integ. restit., auditis.
 
 Per transactionem
Id est, amicabilem compositionem, supra, de transact., statuimus; et infra, de decim., ex multiplici.

 Postulavit
Iste fuit procurator constitutus ad causam, et sententia lata contra monasterium postulavit in integrum restitui et obtinuit.  Sed contra videtur dicere lex, quia sine speciali mandato ad hoc procurator non admittitur, ff. de minor., illud § si talis; et infra, de in integ. restit., coram.  Potest dici quod lex illa locum habet cum restitutio principaliter postulatur, ut supra, de in integ. restit., tum ex litteris.  Non tamen per illum contra quem lata fuit sententia, ut tunc exigatur speciale mandatum ad hoc.  Sed quando incidenter postulatur restitutio, sicut hic, licet post sententiam super quibusdam, quia incontinenti post sententiam ante factam executionem, et per eum qui factus erat dominus litis per contestationem, intelligitur incidenter factum, et super quibusdam quae petebantur ante sententiam, unde procurator ad causam constitutus bene potest petere restitutionem super articulo incidenti, supra, de in integ. restit., auditis.  Quia omnia quae ad causam instruendam faciunt, sibi concessa intelliguntur, arg. ff. de procur., ad rem mobilem; et ff. de procur., ad legatum; et arg. ad hoc ff. de procur., qui proprio § item quaeritur; arg. ad hoc supra, de procurat., auditis; et simile C. de procur., ita demum; et ff. an per al. caus. app., si procurator.  Arg. contra C. de appellat., si actor.  Et quia hic locum non habebat appellatio, necesse habuit recurrere ad beneficium restitutionis.  Si potuisset appellare, iure communi poterat praescriptionem probare, sive aliam exceptionem peremptoriam, infra, de fide instrum., cum Ioannes; et C. sent. rescind. non pos., peremptorias.

 Sententiae
Hoc regulare est ut sententia mandetur executioni, non obstante aliqua exceptione, ut 2. q. 1, sicut; nisi incontinenti probetur exceptio, infra, de testib., veniens 2; et infra, de restit. spol., litteras, in fi.; et in quibusdam casibus qui notantur 11. q. 3, cum apud.  Item licet incontinenti velit quis probare exceptionem suam, si tamen est praesumptio malitiose excipiat, primo mandabitur sententia executioni, ut hic.  Deinde si quid velit proponere non in modum exceptionis sed in modum actionis, audietur, infra, de appell., constitutus, in fi.; et infra, de accusat., accedens.  Sed et hoc ibi non dicitur.  Immo defecerat in quibusdam exceptionibus, nec dicebat quod alias vellet proponere, ut C. ad leg. Corn. de fals., satis aperte; et C. de edict. div. Had. toll., quamvis.

 Detrimentum
Quia delictum personae etc., 16. q. 6, si episcopum.

 Pensata
Hic praefertur aequitas iuri, C. de iud., placuit.  Sed hoc contingit propter praesumptionem, cum alias de iure communi postulata restitutione in integrum omnia in statu suo esse debeant, donec restitutio finita sit, C. de in int. res. post., postulata; sicut appellatione interposita nil est innovandum, ff. nihil inn. appel., appellatione; et 2. q. 6, ei qui § appellatione interposita.  Sed contra supra, de transact., ex parte, ubi dicitur quod ius servandum est.  Ubi vero ius deficit, aequitas servanda est.  Sed praesumptio solvit contrarium.

 Cautionem
Hoc generale est ubicumque in dubio aliquis admittitur, quod semper ille qui admittitur praestabit cautionem, C. de legat., si in fraudem; C. de pet. hered., cum hereditatis, 1. resp.; ff. de rei vend., is a quo; et ff. de rei vend., a quo servus; ff. ut leg. seu fid. serv., postquam § 1; ff. de damn. infect., praetor, in princ.; arg. infra, ut lite penden., ecclesia 1.  Item argumentum est hic quod cautio sit praestanda ab eo qui mittitur in possessionem causa rei servandae de fructibus restituendis, si suspectus est, infra, de sequestra., dilectus.

X 1.41.07 Coram

 Super primatia
Primatia et patriarchatus una tantum dignitas est, licet nomina sunt diversa, 99. dist., provinciae; et 99. dist., nulli.

 Procuratores vestri
Et ita ad unam causam plures procuratores dari possunt.  De hoc dictum est supra, de procurat., non iniuste; et infra, de tesib., insuper.

 Munimenta
Munimenta dicuntur quibus causa munitur et instruitur, ut testes, instrumenta, confessiones, et quicquid aliud quod adiuvet causam.

 Petita
Denegando ipsam eis, ut infra patet.

 Mandatum
In hoc casu non videtur generale sufficere mandatum procuratoris simpliciter constituti ad causam, ff. de minor., illud § si talis.  Et quidam alii casus sunt in quibus non sufficit generale mandatum, ut in causa suspecti tutoris, ff. de procur., non solum § ulti.  Alius quando aliquis reliquit duos procuratores omnium rerum suarum, tunc alter ab altero non potest exigere sine speciali mandato, ff. de procur., qui duos.  Alius est in interdicto de liberis exhibendis, ff. de liber. exhib., deinde ait; ff. de procur., Pomponius, in princ.  Quintus est in transactione, ff. de procur., mandato.  Et in alio casu procurator non potest deferre iuramentum sine speciali mandato vel recipere, ff. de iureiuran., iusiurandum quod § procurator; et in acceptilatione, ff. de accep., per procuratorem.  De hoc dixi supra, de in integ. restit., suscitata.  Qualiter locum habeat in alio casu, exigitur speciale mandatum, supra, de rescript., nonnulli.

 Duximus
Et ita aliquid conceditur hic una via, quod alia via denegatur, contra supra, de procurat., tuae, cum suis concordantiis ibi positis.  Sed illa intelliguntur de iure communi, ut si in iure communi aliquis una via prohibetur, et alia via eodem iure debet prohiberi.  Hic vero secus.

X 1.41.08 Constitutus

 Fratre suo
Et merito, cum sit coniuncta persona, supra, de rescript., nonnulli.  Et etiam ad agendum admittitur dum tamen contraria voluntas non appareat, ff. de procur., sed et hae personae; et ff. de procur., Pomponius § ulti.  Et in causa restitutionis non admitteretur ad agendum, nisi constaret de voluntate ipsius, ff. de minor., patri, 1. resp.
 
 Successores
Quia filius succedit etiam matri ab intestato sive ex testamento, C. de bon. mat., res.  Pater vero habet usumfructum in cuius potestate est, qui omnem diligentiam tuendae rei debet habere.  Alienare tamen rem filii vel donare non potest, C. de bon. mat., res; et C. de bon. mat., quicquid.

 Utrique
Scilicet, patri et matri, quas possessiones de communi pecunia emerunt; simile infra, de don. int. vir. et uxor., significavit.  Sed contra videtur, quia quicquid habet uxor totum praesumitur esse de bonis mariti, C. de donat. inter vir. et uxor., si uxoris; et ff. de donat. inter vir. et uxor., Quintus Mucius.  Illud verum est quando non constat unde res illae processerunt.  Sed hic constat, quia ut dixi de pecunia communi emptae vel utrique communiter legatae fuerint, et hoc certum erat.

 Eosdem
Hoc ideo dicit quia dum filius est in potestate patris, alienare vel alias disponere de rebus suis non potest, nec agere pro his, nec ei tunc temporis currit praescriptio, ut C. de bon. mat., res; et C. de annal. except., super annali § ulti.  Ideoque emancipavit eos, ut consentirent, et ratam haberent venditionem eandem quo ad patrem maternam in qua debebant succedere matri.

 Venditionem
Quatenus contingebat eos de bonis maternis, alia parte quo ad partem patris petebant restitui ad ius offerendi pretium, et si venditio de bonis maternis teneret, petebant restitui similiter contra eam.

 Nullam
Quasi factam a minore viginti quinque annis, si iuris solemnitas non fuit servata.

 Vel cum
Supple si iuris solemnitas fuit servata in venditione.

 Tempus
Scilicet, quatuor annorum, C. de temp. in int. rest., supervacuam.  Est et hic arg. quod ultra quadriennium non detur restitutio.  Ber.

 Consuetudinem
Consuetudo erat approbata illius loci, quod si quis rem communem cum alio, vel rem suam venderet extraneo, vel alicui magis remoto, qui proximior est illi alienati a tempore contractus usque ad annum et diem et post, potest offerre pretium emptori et restituere rem.  Et isti fratres omiserant offerre pretium infra annum et diem pro re patris alienata, cum ipsi essent proximiores, et ad hoc offerendum petebant restitui, ut rem patris rehaberent.

 Debita
Quia si habebant curatorem et eius auctoritas non intervenit, ipso iure nulla fuit venditio, C. de in int. restit. min. vig. qui. ann., si curatorem.  Et si decretum non intervenit sive auctoritas praetoris, non tenet venditio seu consensus subsequens, quia tutor et curator alienare rem minoris sine auctoritate praetoria non potest, C. de praed. vel al. reb. min., venditio; et C. de praed. vel al. reb. min., non est vobis; et C. de praed. vel al. reb. min., minorum; et C. de praed. vel al. reb. min., si quidem; et in pluribus legibus ibidem.  Si vero isti nullum habebant curatorem, et contraxerunt vel consenserunt auctoritate praetoris venditioni factae a patre, obligantur.  Sed si laesi sunt, restituuntur, ut lex praedicta C. de in int. restit. min. vig. qui. ann., si curatorem, in fi.  Et ita si solemnitas iuris est omissa, nulla fuit venditio, et sic etiam nulla pronunciabitur.  Si solemnitas servata fuit et probaverint se laesos, restituentur tam contra venditionem contingentem ipsos ex successione materna, quam etiam ad ius offerendi in venditione paterna.

 Constiterit
Probabunt ergo isti se minores et laesos, alias non audirentur, ff. de iureiuran., nam postea § si minor.  Quo probato, restituentur tam contra venditionem quam ad ius offerendi.

X 1.41.09 Causa restitutionis

 Habentibus
Sicut est episcopus, potestas et huiusmodi.  Et alii etiam minores ordinarii contentiosam iurisdictionem habentes, qui praesunt alicui universitati qui habent administrationem cum iurisdictione, ff. de postulan., hunc titulum § ulti.; et C. ubi et apud quem cog. rest. agit. sit, cum scimus; 11. q. 1, de persona; ff. quod cui. univ. nom., constitui.  Et alii etiam minores ordinarii contentiosam iurisdictionem habentes.

 Delegatis
Et sic delegati ab ordinariis hoc edicto possunt cognoscere de causa restitutionis, sive principaliter mandetur eis sive incidenter eis contingat quaestio restitutionis, et multo fortius delegatus a principe sicut hoc totum traditur, C. ubi et apud quem cog. rest. agit. sit, cum scimus, quae ponit totum tenorem huius decretalis.  Sed videtur quod esse non possit, scilicet, quod ordinarius possit alii demandare cognitionem istam, quoniam in integrum restitutio causae cognitionem desiderat, ff. de in int. rest., omnes; et supra, de in integ. restit., tum ex litteris; et ff. de minor., in causae § causa.  Sed quae officio iudicis causa cognita expediuntur, alteri demandari non possunt, ff. de off. procon., nec quicquam § ubi decretum.  Solutio: restitutio in integrum competit iure magistratus, et transit cognitio restitutionis sive specialiter sive generaliter committatur, C. ubi et apud quem cog. rest. agit. sit, cum scimus.  Sed ea quae competunt iure magistratus delegantur, ff. de off. eius cui man. est iur., quaecumque, 1. resp.  Sed contradicit lex quia ea quae magis sunt imperii quam iurisdictionis, magistratus facere non potest.  Sed restituere est magis imperii quam iurisdictionis, ergo non permittitur magistratibus, ff. ad municip., ea quae.  Ergo multo minus possunt delegare.  Potest sic responderi: omnia quae competunt iure magistratus delegari possunt, sed non omnia quae delegantur specialiter, competunt iure magistratus, ut in hoc exemplo, et in mero imperio cuius cognitio specialiter demandatur, si contingit praesidem abesse, ut in lege praedicta ff. de off. eius cui man. est iur., quaecumque.  Vel dici potest delegari non cuilibet, sed magistratui municipali.  Verius est quod hodie huiusmodi cognitio possit delegari, ut C. ubi et apud quem cog. rest. agit. sit, cum scimus; et hic, et lex ff. ad municip., ea quae, corrigitur.

 Non habent
Ut ill qui dantur a principe ad aliqua officia exercenda, puta ut cognoscant de appellationibus vel de sententiis, vel etiam de aliis quaestionibus, si qui volunt se subiicere eorum iurisdictioni, possunt cognoscere de in integrum restitutione, et de aliis causis, sed neminem compellere possunt coram se litigare.  Et de talibus potest intelligi ff. de iud., si se subiiciant, vers. vel aliam iurisdictionem, etc.; C. de iud., rem non novam.  Vel ut possint dare tutores et curatores vel emancipare, isti dicuntur ordinarii sine administratione a talibus delegati.  Et arbitri de restitutione cognoscere non possunt principaliter si directe agatur de restitutione, quia nec talis iudex sine administratione etiam si esset ad hoc electus a partibus, posset committere causam restitutionis, sed maiores tantum.

 Incidenter
Principaliter enim isti cognoscere non possunt de restitutione, cum causa ista requirat maiores iudices, qui hoc ex officio suo faciant.  Si autem inciderit quaestio restitutionis in negotio de quo compromissum est, vel quod est aliis delegatis commissum possunt tunc de restitutione cognoscere; sic C. de iud., quotiens; et C. de ordi. iudic., adite.  Ibi enim iudex cognoscit de causa status incidenter, qui alias cognoscere non valet.  Nec dicitur arbiter tunc facere extra compromissum, quia huiusmodi restitutio non est alia causa sive negotium ab eo de quo compromissum est, sed oritur ex illo et ei cohaeret de quo compromissum est.  Ut puta si omisit probationem, arbiter potest de hoc cognoscere, vel de similibus quae incidunt in causa.
 
 In matrimoniali
Causae enim matrimoniales per iudices discretos debent tractari, qui potestatem habeant iudicandi, infra, de cons. et affin., ex litteris.  Et est expressum supra, de transact., ex parte, ubi de hoc.  Item causa liberalis et criminalis maiores iudices requirunt, ff. de recepti., non distinguemus § Iulianus; et ff. de recepti., non distinguemus § de liberali, unde sumptum est hoc.  Arg. contra ff. de his qui not. infam., quid ergo § ex compromisso, ubi dicitur quod sententia arbitri non infamat, unde videtur quod possit compromitti de crimine, quod dicit lex illa ff. de his qui not. infam., quid ergo § ex compromisso.  Non intelligitur de famoso delicto, sed de tali quod nullo modo infamat, et quia non per omnia sententia est, ut ibi dicitur.  Hic vero et in lege ff. de recepti., non distinguemus, intelligitur de famoso delicto de quo arbiter assuumi non potest.  Item arg. contra infra, de praesump., litteras.  Sed ibi non fuit simpliciter arbiter, quia retinuit sibi delegatam potestatem.

X 1.41.10 Beneficio

 Denegato
Si aliquis petat restitutionem in integrum, et contra ipsum lata fuit sententia denegando restitutionem, si iterum petat restitutionem, denegari debet.  Tamen potest restitui ad appellandum contra sententiam a qua non appellavit, quia denegata fuit restitutio, ut hic dicitur, et C. si saep. in int. rest., si post sententiam.

 Novis
Tunc enim propter novas defensiones iterum auditur, C. si saep. in int. rest., si post sententiam; C. si saep. in int. rest., quamquam; et C. si saep. in int. rest., in una.  Ex illis tribus legibus sumptum est quod hic dicitur.  Sed qualiter intelligas quod dicit, novis defensionibus?  Novae dicuntur defensiones sive tunc erant, sed allegatae non fuerunt, quia occultae erant, sive quae postea emerserunt.  Sed quidam intelligunt de omissis primis tantum quasi non possent de novo aliae supervenire, quod credo verius.  Et ita propter novas defensiones quae tunc erant, admittitur ad beneficium restitutionis, non obstante quod in alio iudicio fuit denegatum.  Sed contra videtur, quia ex nova causa recusatur iudex post litem contestatam, supra, de offi. deleg., insinuante.  Simile infra, de except., pastoralis; et 4. q. 3, si testes § si quis testibus.  Et quae de novo emergunt, auxilio indigent, ff. de interrog. act., de aetate § ex causa.  Princeps vero etiam contra res bis iudicatas restitutionem in suo auditorio admittit, ff. de minor., minor autem magistratus; arg. supra, de in integ. restit., tum ex litteris.  Item videtur quod pluries possint dari, ff. de minor., et si sine § restitutus, ubi saepius restitutus fuit minor.  Solutio: potest dici quod illud speciale est in hereditate, vel etiam ibi non fuit denegata sed saepe concessa, puta, petii restituti in integrum contra sententiam, concessa fuit mihi.  Iterum lata fuit sententia contra me in principali, iterum dabitur mihi in integrum restitutio non contra primam sententiam, sed contra secundam, quod potest fieri nisi in casu C. de bon. quae liber., cum non solum § ubi autem.  Hic vero fuit denegata, unde ammodo non auditur nisi novae defensiones, etc.  Et est speciale quod dicitur in C. de bon. quae liber., cum non solum § ubi autem, propter paternam verecundiam, et ne leges ludibrio fiant.  Ber.

