X 1.21 DE BIGAMIS NON ORDINANDIS

X 1.21.01 Ut bigami

 Ut bigami
Supple statuimus, propter istud verbum bigami, et repudiatarum mariti, solum facit ad titulum.

 Poenitentes
Solemniter, 50. dist., ex poenitentibus; 61. dist., non promoveantur.

 Non ascendant
Propter defectum sacramenti, infra, de bigam., debitum, ubi de hoc sacramento traditur.

X 1.21.02 Super eo quod

 Bigamis
Scilicet, ordinatis.

 Et officio ordinandi
Id est, privandi sunt potestate et officio conferendi similes ordines, sic supra, de temp. ord., litteras; et supra, de temp. ord., dilectus.

 In bigamis
Vere vel interprative.  Unde dicitur bigamus qui castitatem promissam violat, 27. q. 1, quotquot.  Item qui contraxit cum vidua vel corrupta, 33. dist., maritum; et infra, de bigam., debitum; et infra, de bigam., a nobis.  Item qui unam de facto, et alteram de iure habuit diversis temporibus, infra, de bigam., nuper.  Item qui scienter cognovit uxorem adulteram, 34. dist., si cuius; et 34. dist., si laici.  Isti omnes bigami reputantur interpretative quantum ad legem promotionis.  Quidam vero propter defectum sacramenti, ut mariti viduarum, et corruptarum, et qui scienter cognovit uxorem adulteram.  Alii vero non propter defectum sacramenti, sed propter affectum intentionis cum opere subsecuto, ut infra, de bigam., nuper; et infra, de bigam., a nobis.  Item ille vere dicitur bigamus qui diversis temporibus successive habuit uxores duas, 26. dist., deinde; et 26. dist., acutius.  Et isti non promoventur propter sacramenti defectum, de quo dicetur infra, de bigam., debitum.

 Dispensare
Sed contra 34. dist., lector.  Ibi dispensatur ut bigamus subdiaconus fiat, sed ibi ostendit M. quod liceat Papae aut aliis episcopis, scilicet, dispensare cum bigamo usque ad subdiaconatum, et non supra, quod non est contra Apostolicum per hoc capitulum.  Prohibitio Apostoli est de diacono, presbytero, et episcopo, et non de aliis, quia subdiaconatus non erat adhuc sacer ordo.  Rich. dixit quod Marcellus Papa retulit se ad statum primitivae ecclesiae, in quo subdiaconatus non erat sacer ordo, 60. dist., nullus.  Quidam dicebant quod episcopi olim poterant dispensare cum bigamis in ordinibus maioribus hac ratione, quia episcopi dispensant cum criminosis, infra, de iudic., at si clerici.  Et tamen Apostolus prohibuit criminosum ordinari, 25. dist. § nunc autem.  Nec autem dicuntur facere contra Apostolum, et sic eadem ratione cum bigamo, quorum opinio reprobatur infra, de bigam., nuper; et infra, de bigam., a nobis.  Hug. dixit quod episcopi dispensare non poterant cum bigamo vel viduarum marito, arg. 50. dist., non confidat.  Cuius opinio confirmatur per illa capitulum infra, de bigam., nuper; et infra, de bigam., a nobis.  Io. voluit dicere quod Papa non posset, quod dicit Rich. et Hug.  Verissimum videtur quia licet dispensetur cum criminosis, non tamen sequitur quod cum bigamo, et illa est ratio quia criminosus post peractam poenitentiam restitutus videtur in pristinum statum, et incipit esse quod non fuit, 50. dist., ferrum; et 50. dist., ponderet; et 50. dist., Domino sancto.  Et ideo cum talibus dispensatur.  Sed bigamus non prohibetur promoveri propter crimen, sed propter sacramenti defectum, infra, de bigam., debitum; et 26. dist., acutius.  Quia carnem suam divisit in plures ab unitate recedendo.  Sed illud sacramentum amplius restitui non potest per aliquam satisfactionem, cum non sit crimen.  Et hoc consideravit Apostolus cum dixit, non bigamum.  Et aliud consideravit cum dixit, non criminosum, quia in criminoso consideravit indignitatem personae propter crimen, etiam quo purgato non prohibuit dispensationem.  Sed ille defectus sacramenti non potest purgari, nec baptismus tollit illam irregularitatem, 26. dist., acutius.  Propter quod videtur quod Papa non possit dispensare cum bigamo propter eandem rationem, quia propter dispensationem Papae non restituitur sacramentum unitatis, cum nec posset.  Nam cum Deus caetera possit, virginem tamen post ruinam suscitare non potest, 32. q. 5, si Paulus.  Et idem dicit imperator, C. de rap. virg., raptores, circa princ.  Item dispensare non potest cum monacho ut proprium habeat, vel continentiam abiiciat, infra, de statu monach., cum ad monasterium.  Multo minus videtur dispensare posse cum bigamo.  Unde opinio Rich. bona est.  Et licet ipse Hug. dubitet, videtur tamen consentire, ne videatur diminui potentia Papae, quod possit dispensare cum bigamo.  Tamen hoc quod dicitur, bigamus in quocumque ordine ordinetur, recipit ordinem, arg. 50. dist., quicumque poenitens.  Per quod capitulum videtur quod cum bigamo dispensare potest.  Sed illud tamen intelligitur de minoribus ordinibus.

 Sacros
Diaconatum et presbyteratum, qui duo tantum sacri fuerunt secundum antiqua tempora, 60. dist., nullus.  Hodie idem est de subdiaconatu, supra, de aetat. et qualit., a multis; et supra, de serv. non ordin., miramur, ubi dicitur quod eodem privilegio gaudet cum diacono.

 In ordinatore
Cum quo potest dispensari, per hoc patet quod non cum bigamo ordinato ut remaneat in ordine, vel ut promoveatur, quia quod de uno conceditur, de altero denegatur, 25. dist., qualis; et infra, de praesump., nonne.

X 1.21.03 De bigamis presbyteris

 Nec defunctis
Et ita illud impedimentum non potest purgari per mortem uxoris, quia non matrimonii vinculum, sed irregularitas contracta ex carnis divisione est impedimento, et illa non tollitur per mortem vel poenitentiam, 26. dist., una; et 26. dist., acutius; nec per baptismum, ut in capitulo praedicto.

X 1.21.04 Nuper a nobis

 Tertius
Alii duo solvuntur, infra, de sent. excom., nuper.

 Matrimoniis contrahendis
Illicitis et prohibitis.

 Iuris effectus
Ut C. de adulter., eum qui, ubi sunt haec verba: si enim aliquis contrahat nuptias, cum ea cum qua non potest de iure contrahere, infamis est, licet nuptiae non habeant effectum, ff. de his qui not. infam., quid ergo § 3.  Quandoque magis consideratur effectus quam affectus, vel quam factum ipsum, de poen. dist. 1 § haec autem verba.  Quia verba ipsa sunt cum effectu accipienda, infra, de cleri. non residen., relatum; ff. de condi. et demon., haec conditio 1; et infra, de spons., adolescens.  Quandoque magis consideratur factum quam ius, infra, de concess. praeben., litteras; et infra, de concess. praeben., cum nostris.  Quandoque consideratur plus iuris effectus, ff. de condi. insti., mulieri § 1; infra, de spons., iuvenis.

 Duas simul habet uxores
C. de adulter., eum qui.

 Ad factum
Quasi diceret, de facto contraxit cum secunda, quia de iure non potuit.  Duas enim uxores simul habere non licuit, nisi cui ex revelatione divina concessum fuit, infra, de divort., gaudemus.

 Non legalibus nuptiis
28. dist., presbyterum.

 Tales
Clerici, scilicet, de quibus primo quaesitum est.

 Videntur inter bigamos
Hic collige quod opinio praefertur veritati; simile infra, de spons., iuvenis; et 3. q. 7, infamis § tria, vers. verumtamen si servus; et C. de testament., testes servi; et 22. q. 2, homines; ff. de Maced., si quis patrem; infra, de offi. deleg., coram; et infra, de iure patron., consultationibus; et supra, de elect., querelam.  Sed contra 8. dist., veritate; 81. dist., quicumque; et infra, qui fil. sint legit., per tuas; C. plus val. quod agit., in contractibus; C. plus val. quod agit., acta; et C. plus val. quod agit., emptione.  Solutio: verum est quod veritas praefertur opnioni, alia casualia sunt, ut scilicet opinioni potius quam veritati, vel in favorem contrahentium et odium decipientium, ff. de Maced., si quis patrem; vel in favorem prolis, infra, qui fil. sint legit., cum inter; vel favorem testamentorum, C. de testament., testes servi; vel sententiarum, 3. q. 7, infamis § tria, vers. verumtamen si servus.

 Quantum in ipsis fuit
In maleficiis enim voluntas, non exitus spectatur, arg. 49. dist., sacerdotes; et ff. ad leg. Corn. de sic., divus; C. de furti. et serv. cor., si quis servo.

 Tamquam cum bigamis
Nota arg. propter similitudinem facti aliquem numerari inter eos, de quorum numero ipse non est, 27. q. 1, quotquot; et 50. dist., si ille; ff. mand. vel cont., cum controversia, in fi.

 Dispensari
Arg. contra infra, de cleri. coniug., sane 2.  Illa loquitur de eo qui numquam habuit uxorem, sed in sacro ordine contraxit, et ideo cum tali dispensari potest.  Hic loqui videtur de eo qui primo in laicali habitu contraxit, et postea factus sacerdos iterum contraxit.  Unde bigamus reputatur quantum ad effectum, licet in veritate non sit.  Et sic punitur propter affectum tantum cum opere subsecuto, et non propter defectum sacramenti.  Defectus enim sacramenti unitatis non est in isto, quia in veritate carnem suam non divisit in plures.

 Sacramenti defectum
De quo infra, de bigam., debitum.

X 1.21.05 Debitum

 In coniugio
Scilicet, carnali copula consummato.

 Alterum
Scilicet, consensus animorum.

 Caritatem
Id est, dilectionem et coniunctionem.

 Reliquum
Id est, commixtio corporum.

 Conformitatem
Id est, coniunctionem et unitatem.

 Protoplastus
Id est, Adam primo plasmatus.

 Caro
35. q. 10, fraternitatis; et infra, de divort., gaudemus.

 In carne una
Id est, in carnali operatione ad unam carnem procreandum.

 Sacramentum
Triplex sacramentum designatur in matrimonio carnali copula consummato.  Primum est unio fidelis animae ad Deum per dilectionem et caritatem, et haec designatur per coniunctionem animorum in ipsa prima desponsatione, dum alter per mutuum consensum consentit in alterum.  Et de hoc sacramento fit mentio ibi, alterum signat caritatem quae constitit in spiritu inter Deum et iustam animam.  Secundum est unio humanae naturae ad Deum, quae facta est in utero virginali per incarnationem verbi Dei.  Et hoc designatur per carnalem commixtionem viri et uxoris, et de hoc ibi fit mentio.  Reliquum vero designat conformitatem, quae constitit in carne inter Christum et sanctam ecclesiam.  Primum est unio voluntatis.  Secundum est naturae conformitas, ut 26. dist., acutius; de conse. dist. 2, in Christo pater, ubi habes de conformitate naturae divinae et humanae.  Et non intelligas quod ipse actus corporalis designet hoc sacramentum, sed propter actum consummatum, sacramentum designatur.  Tertium sacramentum est unitas ecclesiae ex omnibus gentibus collecta, et uni viro Christo subiecta.  Hoc sacramentum designatur per illum coniugatum, qui unicum tantum matrimonium servavit.  Sed ubi secundum matrimonium contrahitur, hoc tertium sacramentum non habet locum, quia recedit ab illa unitate, quae primo signabatur per unicum matrimonium, quia in secundo matrimonio dividit carnem suam in plures, unde unitatem ammodo signare non potest, Christus enim signat unitatem ex omnibus gentibus Christo subiectam, ut 26. dist., acutius.  Sed ex quo ecclesia Christo se coniunxit, ab eo numquam discessit, nec ipse ab ea.  Ergo bigamus talem unitatem signare non potest, et ideo promoveri non potest propter defectum istius tertii sacramenti.  Duo prima sacramenta hic exprimuntur, ut dictum est, sed hoc tertium non expressit in littera, nisi loquendo de ipso non imponendo aliqua verba per quae illud significet, nisi forsitan per illa verba, nec illa est unica unici, nec ille unus unius.  Per hoc tantum notatur recessus ab unitate, et melius infra, ubi dicitur: nec illa nec ipse divisit carnem suam in plures.  Et sic in unitate remansit uterque.  Et ibi, ubi deficit inter huiusmodi coniuges commixtio carnalis, non deest signaculum huiusmodi sacramenti, scilicet, unitatis.  Vel per illa verba, hoc autem dico magnum sacramentum inter Christum et ecclesiam.  Sed de isto tertio sacramento legitur 26. dist., acutis.  Sed in quo consistit signatio illius tertii sacramenti?  Quidam dicunt quod in ipso coniugio, sed hoc est falsum, quia mortua uxore coniugium desinit, et sic nulla esse signatio.  Item matrimonium non consummatum non signat hoc sacramentum, ut hic in fine.  Est ergo dicendum quod in eo, qui matrimonium unicum servavit, clerico facto et ordine suscepto est signatio istius tertii sacramenti.  Nec est necesse quod talis clericus sit vel fuerit coniugatus, quia auctoritas Apostoli, oportet ordinandum esse unius uxoris virum, intelligitur per negationem, sic, unius uxoris virum, id est, non plurium.  Immo qui numquam habuit uxorem liberius promovetur, quia ab unitate non recessit, sed in unitate permansit.

 Viduae
Id est, corruptae, quia licet fuisset vidua, dummodo non corrupta, non prohibetur, ut hic dicit.

 Cognitam
Sic patet quod uxor ordinandi, ad hoc ut ille possit promoveri, virgo debuit esse, infra, de bigam., a nobis.  Sed quare exigitur maior castitas in uxore quam in viro?  Resp.: quia maritus corruptae, si cum ea una caro efficiatur, promoveri non potest, 34. dist., praecipimus; 34. dist., curandum; 34. dist., si cuius; 34. dist., si quis; et 34. dist., si laici.  Sed ille qui habuit concubinam post uxorem vel ante, promoveri potest, ut 34. dist., fraternitatis.  Hug. dixit quod vir signat ecclesiam, quae in parte recessit a Christo adulterando, recedendo a fide, et si in parte virgo fuit, et ideo non deest signatio sacramenti in viro, quamvis non sit virgo.  Uxor vero signat Christum, qui numquam ecclesiam divisit, quoniam ipse est fons vivus cui non communicat alienus, infra, de regular., licet, in fi.; et de poen. dist. 1 § item ut Christus.  Alii dicunt, et videtur melius, quod vir signat Christum, qui primo copulavit sibi synagogam, et postea copulavit sibi ecclesiam de gentibus, scilicet militantem, in qua sunt boni et mali, et ideo non nocet si vir non fuerit virgo.  Uxor vero signat ecclesiam triumphantem, in qua non est macula neque ruga, quae semper virgo permansit, saltem mente.  Unde Apostolus: despondi enim vos uni viro, etc., 27. q. 1, nuptiarum.  Et ideo exigitur quod uxor carnem suam non diviserit in plures.  Quod si fecerit, deest in coniuge signatio tertii sacramenti unitatis, et ita illud tertium sacramentum exigitur tam ex parte viri quam ex parte uxoris.  Unde episcopus unius uxoris, signat unitatem ex omnibus gentibus uni viro, id est, Christo subiecta, 26. dist., acutius.

 Divisit
Sic 34. dist., Valentino, per quod solvebatur haec quaestio.  Sic ergo consideramus potius rationem et causam quare haec fiant, quam factum ipsum.  Et ita is qui duxit uxorem a se primo corruptam potest promoveri, quia ratio et causa non invenitur in eo quare non divisit carnem suam in plures.  Dicunt quidam quod talis promoveri non debet, quia verum est quod est maritus corruptae.  Arg. optimum pro eis 30. q. 5, qualis.  Et Hug. in hac opinione fuit.  Sufficit quod ita scriptum est, ff. qui et a quib. man. lib., prospexit; et 6. q. 3, scriptum est.  Quod non credo eadem ratione et iste de quo quaesitum fuit, non posset promoveri.  Quia verum est quod fuit maritus viduae et corruptae, quare intelligo quod dicit 30. q. 5, qualis, quando ab alio corrupta est, et capitula plura quae ad idem possent induci, 77. dist., quicumque; et 34. dist., curandum; et 34. dist., praecepimus.

X 1.21.06 Quia circa

 Bigami
Supra, de bigam., nuper, arg. contra.  Sed ibi loquitur quando utraque fuit solemniter ducta tamquam uxor, hic vero non.  Et ibi prima fuit uxor, secunda vero esse non potuit.  Nota mirabile quod plus habet hic luxuria quam castitas, arg. 34. dist., fraternitatis.  Sed contradicit in Auth. de restitut. et ea quae par., in fi., coll. 4.  Et stulti non debent esse melioris conditionis quam periti, 16. q. 1, legi epistolam; et ff. quod vi aut cla., servus; et ff. de fur., itaque fullo § 1.  Ratio huius redditur supra, de bigam., debitum. 

X 1.21.07 A nobis fuit

 Viduam
Quia cum esset in sacro ordine constitutus, cum ea matrimonium contrahere non potuit, 28. dist., presbyterum; et supra, de bigam., nuper.  Tamen licet non fuerit matrimonium, quia tamen quantum in ipso fuit, cum ipsa vidua contraxit, cum eo dispensari non potest contra doctrinam Apostolicam, supra, de bigam., super eo; non propter sacramenti defectum, sed propter voluntatem quam habuit contrahendi cum vidua, non contentus suis terminis, cum processit ad actum, licet non habuisset effectum.  Sic supra, de bigam., nuper.  Et est hic et ibi argumentum expressum, quod voluntas non contenta suis terminis punitur, et ea quae ibi etiam dicta sunt hic possent repeti, cum similis causa sit quare hoc fiat.  Causa dicta est supra, de bigam., debitum.

 Cum opere
Scilicet, carnali.  Arg. supra, de bigam., debitum; et 34. dist., Valentino.

