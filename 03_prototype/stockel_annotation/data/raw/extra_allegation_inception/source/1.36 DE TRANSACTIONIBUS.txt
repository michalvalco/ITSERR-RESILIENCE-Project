X 1.36 DE TRANSACTIONIBUS

X 1.36.01 Sicut grave

 Sit vacuum
Ergo licet postea reperiantur instrumenta, non tamen lis restaurabitur, C. de transaction., sub praetextu; et infra, de re iudic., inter monasterium; et infra, de re iudic., suborta.  Arg. contra C. de iud., licet; et Inst. de inutil. stipul., circa princ.  Super hoc ita notabis est petitio specialis, generalis et definita.  Hic transactio specialis non obest in aliis specialibus, C. de transaction., age cum Geminiano.  Hic transactio generalis restringitur ad hoc de quo specialiter actum est, ff. de transaction., qui cum tutoribus § 1; C. de transaction., si de re certa.  Hic generalis transactio non rescinditur, C. de transaction., sub praetextu.  Hic specialis transactio in uno capitulo non impedit processum aliorum, C. de transaction., si ex falsis.  Hic generalis transactio de rigore iuris tenet, sed replicatione doli rescinditur, ff. de pacti., tres fratres; ff. de admin. tut., Lucius § tutor.  Hic indefinita ut specialis transactio in aliis non obest, quae in iudicium deducta non sunt, C. de iud., licet.

 Habitorum
Arg. novissima pacta dumtaxat valere, C. de pacti., pacta; et ff. de pacti., si unus § pactus; et supra, de rescript., caeterum, in fi.

 Obtineat
Nisi dolo transactio talis sit exorta, quia tunc non valeret, C. de transaction., sub praetextu; ff. de pacti., emptor § Lucius.

 Notionis
Factae cum causae cognitione, ut dicitur supra, de pact., quotiens; et supra, de pact., qualiter.

 Auctoritate
Nota quod si transactio vel pactum ab initio invalidum sit, per confirmationem Papae sumit vigorem, ut hic, arg. supra, de pact., quotiens.  Sic et sententia quae non tenet, per confirmationem Papae efficitur valida, 3. q. 6, haec quippe.  Et omnia nostra facimus dicit imperator, quibus auctoritatem nostram impertimur, C. de vet. iure enucl., Deo auctore § sed neque.  Sic testamentum omnium testamentorum solemnitatem superare videtur, quod conscientiam principis tenet, C. de testament., omnium.

X 1.36.02 Statuimus

 Ut si super decimis
Hic est arg. quod in spiritualibus potest intervenire transactio, 54. dist., generalis; et 54. dist., ex antiquis; et 10. q. 2, casellas, in fi.; et 23. q. 4, si illic; et infra, de rerum perm., ad quaestiones.  Sed contra 1. q. 2, quam pio; et supra, de pact., cum pridem; et supra, de pact., pactiones; et infra, de transact., constitutus; et infra, de rerum perm., ad quaestiones; et infra, de rerum. perm., exhibita; et 16. q. 7, decimas quas; et 13. q. 2, in ecclesiastico; et 1. q. 1, placuit; et infra, de transact., super eo.  Solutio: in spiritualibus transactio proprie sumpto vocabulo intervenire non potest, ut aliquod temporale detur pro spirituali, quia simoniacum esset, et sic intelliguntur contraria hic signata.  Quod dicunt duae primae concordantiae de servo ordinato, quod ibi potest intervenire transactio, non est verum quia ibi non datur temporale pro spirituali, quia licet detur ne revocetur in servitutem, nihil datur pro ordine, nec aliquod spirituale emitur, sed emitur libertas et servitium corporale redimitur, ut libere possit ministrare, quod licet, 36. q. 1, de raptoribus.  Sicut cum emitur terra ut ibi aedificetur ecclesia, quod licet, quia non dicitur propterea emi ecclesia vel simonia committi.  Capitulum 10. q. 2, casellas, non obstat nec dicit hoc, sed dicit quod res ecclesiae alienari non debent, excepta causa captivorum ut ibi dicitur.  Sed non dicitur transactio, sed proprie captivorum redemptio.  Et datur pecunia recepta de rebus et vasis ecclesiae, et redimuntur captivi.  Et amicabilis compositio potest intervenire in spiritualibus, ut hic dicit, et infra, de decim., ex multiplici; et infra, de decim., nuper; et infra, de decim., dilecti; et infra, de transact., de caetero; et infra, de transact., super eo, in fi.; et infra, de transact., veniens.

 Personam ecclesiasticam
Quasi dicat, cum laicis non possent taliter componere, ut ex illo spirituali quod ecclesiis debent, aliquid retinere possent, cum laicis spiritualia possidere sine periculo animarum non liceat, infra, de decim., prohibemus; et 16. q. 7, decimas quas in usum; et infra, de praescrip., causam quae.  Et sic videtur quod cum laicis non possit fieri compositio ut minus solvant, nisi Papa auctoritatem praestaret, infra, de confirm. util. vel inutil., sua nobis.  Tamen propter utilitatem ecclesiarum videtur licere saltem de auctoritate episcopi, quia sic multum consulitur ecclesiae, arg. infra, de his quae fi. a prael., cum Apostolica.  Ber.

X 1.36.03 Contingit

 Litteras
Nota quod abbas simpliciter ad agendum constitutus sine licentia capituli transigere non potest, C. de transaction., transactionis.  Unde procurator transigere non potest, etiam si haberet generale mandatum ad agendum, ff. de procur., mandato.  Vincen. dicit quod licet abbas vel alius praelatus non possit transigere sine speciali mandato, ad hoc tamen potest exercere actionem, ff. quod cui. univ. nom., constitui.  Arg. contra expressum ff. de iure delib., ait praetor, ubi dicitur quod ille qui non potest alienare, non potest rem in iudicium deducere.  De hoc dicitur infra, de procurat., alia.  Si tamen abbas praeter mandatum procuratorium habeat litteras de rato a capitulo suo, continentes simpliciter quod quicquid super tali negotio fecerit ratum habebit, potest transigere, ut sic notentur differentiae inter litteras procuratorias et litteras de rato, infra, de relig. dom., cum dilectus, ubi de hoc, et hic idem videtur.  Quod dicit litteras de rato, expone ut ibi dixi, id est, mandatum procuratorium continens quod etiam abbas transigere posset super quaestione de qua coram delegato agebatur, cum illa clausula, et quicquid super his per abbatem factum fuerit, capitulum ratum habere promisit.  Alias non valeret talis transactio, ut dictum est.  Vel abbas habuit simplex mandatum transigendi tantum coram delegato, et ita capitulum non poterat revocare transactionem ex eo quod non consenserat.  Vel dic quod in notula sequentis.

 Aliquot annis
Hoc ideo dicit, quia si transactio fiat secundum formam iuris, post quadriennium rescindi non potest.  Ante vero potest si ecclesia probaret se laesam, infra, de in integ. restit., requisivit.  Alias non potest venire contra transactionem etiam statim, C. de transaction., quamvis.  Et secundum hoc supple maxime, quia idem esset si non fuisset servata.  Et hoc innuit littera quae dicit: capitulum ac si non consenserit in eam, non potest revocare, quasi diceret non poterit eam revocare tamquam non consenserit, quia consensit concedendo litteras de rato, vel potius consensit eam observando.  Si enim abbas non habebat mandatum de transigendo, statim debebant contradicere monachi, et ideo eum impugnare non possunt quasi non consenserint.  Et quod dicit, aliquot annis, supple maxime, quia idem est ac si semel consenserint, infra, de arbitr., per tuas.  Unde de iure communi non potest revocari, sed per in integrum restitutionem si non fuit aliquot annis, id est, quatuor servata.  Et haec expositio probatur C. de temp. in int. rest., supervacuam, ubi habes quod omnis restitutio, tam maioris quam minoris, infra quadriennium debet fieri.  Et hoc est contra opinionem illorum qui dicunt quod restitutio semper est danda, et ante quadriennium et post, et quandocumque; arg. illius adverbii, semper, et infra, de in integ. restit., requisivit.  Ber.

 Ac si
Idem tamquam si non consenserint, quia re vera consensit dando litteras de rato.

X 1.36.04 Constitutus

 Fide praestita
Id est, iuramento, quod non fuit obligatorium, quia super re illicita et contra leges et canones, C. de legi. et const., non dubium; et 22. q. 4, inter caetera; et infra, de iureiur., tua nos 1; et supra, de pact., pactiones; et ff. de pacti., iurisgentium § sed et si quis, vers. et generaliter quotiens pactum a iure communi, etc.  Vel proprie intelligitur, quia aeque punitur transgressor fidei, ut iuramenti, ut infra, de fideiuss., pervenit; et infra, de his quae vi met. caus. fi., ad aures.  Item arg. quod si non tenet principale nec accessorium; simile infra, de for. compet., si diligenti; et infra, de fide instrum., inter dilectos.  Arg. contra quod accessorium tenet, sed non principale, infra, de iureiur., debitores.

 Audiatis
Sed cum sit transactio simoniaca, quare non deponitur, immo contra iuramentum sive fidem suam auditur?  Dicas quod de gratia tantum auditur ad pristinam causam, quia de iure deponi debuit, cum ipse confiteretur peccatum suum et turpitudinem suam, immo audiri non debuit contra factum suum et turpitudinem suam, infra, de concess. praeben., cum super; et infra, de dona., inter dilectos.  Sed videtur obstare huic exceptio doli, cum uterque in culpa fuerit, volendo servare transactionem, ff. de dol. except., apud Celsum § Marcellus.  Praeterea in pari causa turpitudinis potior est conditio possidentis, ff. de condi. ob turp. caus., si ob turpem § porro.  Solutio: uterque de iure communi puniri debet, sed de iure poli auditur, ut quod pravum est corrigatur, infra, de re iudic., lator; et infra, de re iudic., consanguinei; infra, de collus., scripta.  Et causam praestitit dispensationi, ne alter de dolo suo commodum, alter vero damnum sentiret, et ideo non admitteretur haec exceptio doli, quia alius remaneret in dolo et simonia.  Et propter hanc rationem contra exceptionem doli non datur replicatio, ut in ff. de dol. except., apud Celsum § Marcellus.
 
X 1.36.05 De caetero

 Extraordinariam
Id est, delegatum.  Sic 3. q. 3, induciae § spatium, vers. ei autem.

 Contraria
Quia si esset contraria iuri, non toleraretur, supra, de elect., sacrosancta; et supra, de offi. deleg., si quando; arg. supra, de pact., accepimus; et supra, de pact., cum clerici; et infra, de collus., audivimus; et supra, de maior. et obed., dilecti filii.  Si autem consona sit iuri, tenet supra, de transact., statuimus; et infra, de transact., super eo, in fi.  Et potest intelligi quod dicitur hic, quando de provisione ipsius iudicis ex officio suo sine aliqua pactione partium statutum fuit factum et iusta causa interveniente, alias simoniaca esset, infra, de praeben., nisi.  Et talis compositio personalis erit, nec transit ad successorem illius qui solvit, infra, de transact., veniens; et infra, de praeben., nisi; quia censualem ecclesiam constituere non potuit, infra, de censib., prohibemus, nisi facta fuerit de auctoritate episcopi, ut dicit in fine.  Vel dic quod hoc capitulum locum habet cum una ecclesia agit contra aliam de subiectione, vel pro aliquibus iuribus coram delegato, et compositio inde fiet coram delegato, quod dixit infra, cui praeest, scilicet imperator.  Ber.

X 1.36.06 Ex litteris

 Patrocinabatur
Per hoc iuri suo tacite renunciare videbatur.  Qui enim scienter patrocinatur petenti rem suam sibi praeiudicat, ut hic, et ff. de inoffic. testam., si exheredatus; secus si ignoranter, ff. de rei vend., inter officium; et C. de rei vend., re tua; et C. de prascri. long. temp., nec petentem.

 Testis inscriptus
In instrumento transactionis, et non in causa in qua patrocinabatur, quia et testis et advocatus in eadem causa esse non debet, 2. q. 6, statuendum.  Sed quaeritur an ob hoc solum quod testis inscriptus fuit, possit a petitione repelli?  Videtur quod non, quia non ob hoc iuri suo renunciare intelligitur, ff. de pigner. act., Caius.  Sed ibi ignorabat quod continebatur in testamento, quod signavit Caius cum annulo suo, secus si auctoritatem praestitit, ff. de pignorib., fideiussor § pater Seii, et hic.

 Transactio
Id est, amicabilis compositio, supra, de transact., de caetero, in fi.; et supra, de transact., statuimus; et infra, de transact., super eo, in fi.  Alias transactio proprie de re spirituali fieri non potest, supra, de transact., constitutus; et infra, de transact., super eo; quia quod simoniacum esset.

 Impetravit
Contra ipsum R., contra quem fuerat advocatus.

 Non inficiaretur
Et ita ex confessione convincitur, quia confessus in iure pro convicto habetur, infra, de confess., cum monasterium; et infra, de confess., ex parte; et C. de confes., confessos.  Ex duobus enim debet iste succumbere, quia praestando auctoritatem transactioni iuri suo renunciavit, et quia mendacium dixit impetrando veritatem occultando, merito ergo silentium ei imponitur.

 Tonsuratum
Ergo licet postmodum tonsuram acceperit, non profuisset ei; arg. supra, de rescript., cum adeo.  Principium enim in talibus considerandum est, supra, de elect., dudum ad audientiam, ubi de hoc; et 1. q. 1, principatus.

X 1.36.07 Super eo

 Super re sacra
Hic evidenter patet quod de re sacra sive spirituali transactio intervenire non potest, supra, de transact., constitutus; et infra, de transact., praeterea quando; et infra, de transact., ex parte; neque pactio, supra, de pact., pactiones; et supra, de pact., cum pridem; et supra, de pact., accepimus; et supra, de pact., cum clerici; ut dictum est et supra, de transact., statuimus; ut detur temporale pro spiritualibus, infra, de rerum perm., exhibita.  Sed si spirituale detur pro spirituali, bene tenet, et valet talis permutatio seu transactio, infra, de rerum perm., ad quaestiones.  Et sic tantum detur spirituale vel remittatur pro alio spirituali.  Sed distingue utrum agatur de re etiam spirituali quae petatur tamquam beneficium, an tamquam proprietas si agatur super beneficio ut aliquis recipiatur ad beneficium ecclesiae, vel quantum ad praelationem, tunc nulla potest intervenire transactio proprie.  Et hoc notavit dum dixit ecclesiastico beneficio in litigium deducto, quia simoniacum esset et quia talis titulus non habetur ex transactione, sed per canonicam institutionem, infra, de instit., ex frequentibus; et supra, de renunciat., admonet; et 16. q. 7, nullus omnino; arg. ff. de decur., Herennius.  Si vero res sacra sive spiritualis in litigium deducatur tamquam proprietas, tunc bene potest intervenire transactio, puta duae ecclesiae sive duo episcopi litigant super aliqua ecclesia vel aliquibus, quia alter dicit illas sibi subiectas, alter negat qui possidet, ibi potest intervenire transactio, quia et permutatio, infra, de rerum perm., ad quaestiones; ut si unus haberet unam ecclesiam, et alter aliam per transactionem, vel quia unus episcopus aliqua spiritualia in ecclesia perciperet, et alius alia, hoc totum potest fieri per transactionem.  Sic etiam potest intelligi supra, de transact., statuimus.  Potuit fieri divisio decimarum inter partes, quaedam tamen sunt in quibus non admittitur transactio seu compositio, ut infra, de transact., ex parte, ubi de hoc.  Ber.  

 Dato
Transactio non procedit vel non fit, nisi in aliquo loco vel retento vel promisso, ut hic dicit, et C. de transaction., transactio.  Qui enim transigit quasi de re dubia, et lite incerta neque finita transigit, ff. de transaction., qui transigit.  Et ideo dixi, dubia, et etiam lite incerta, quia credit se habere bonam causam.  Alioquin si evidens esset calumnia, non tenet transactio, ff. de condi. indeb., in summa, 1. resp.  Neque finita, ideo dixi, quia si finita esset causa per sententiam a qua non esset appellatum, postea non teneret transactio, ff. de condi. indeb., eleganter § si post rem iudicata.

 Simoniae
Supra, de transact., constitutus; et infra, de transact., praeterea quando; et infra, de transact., praeterea quarto. 

 Amicabiliter
Supra, de transact., statuimus; et supra, de transact., de caetero; et infra, de transact., veniens; et infra, de decim., ex multiplici; et infra, de decim., nuper.

 Canonibus
Qui prohibent illicitas pactiones in spiritualibus, ut 1. q. 2, quam pio; et 1. q. 1, eos; et 1. q. 3, si quis praebendas, cum suis concordantiis; et supra, de pact., pactiones.

X 1.36.08 Veniens

 Necessaria
Quaedam sacramenta sunt necessaria, quaedam voluntaria.  Haec distinctio ponitur 1. q. 1 § sed notandum.  Sacramenta necessitas sunt ista: baptisma, confirmatio, poenitentia, ultima unctio, corpus Christi.  Et ideo dicuntur sacramenta necessaria vel necessitatis, quia sine istis homo salvari non potest.  Si ex contemptu omittuntur et haberi possunt, sacramentum vero baptismi in necessitate a quocumque potest recipi, dummodo in forma ecclesiae conferatur, supra, de summ. trin. et fid. cath., firmiter, in fi.; et de conse. dist. 4, a quodam.  Et etiam poenitentia, nam confiteri possunt cuicumque in necessitate iuxta illud confitemini alterutrum peccata vestra.  Sacramenta vero voluntaria sunt illa quae omittere non est peccatum, quae dignitatis sacramenta dicuntur, ut in 1. q. 1 § sed notandum, ut sunt ordines qui a dignioribus conferuntur, id est, episcopis, vel quia non nisi digni ad ordines assumendi sunt.  Item matrimonium.  Sine huiusmodi sacramentis bene possunt salvari, 22. q. 4 § illicitum, ad fi.

 Transactionem
Id est, compositionem, infra, de transact., statuimus; et infra, de decim., ex multiplici, ubi similis est compositio vel proprie tenetur.

 Confirmatam
Sed numquid confirmatio Papae transactionem personalem facit realem, ut sic immutet eius substantiam?  Videtur quod sic, quia auctoritas principis facit quandoque ex nudo pacto actionem dari, et auctoritas legis hoc facit, arg. ff. de pacti., legitima.  Et quod confirmata, datur ff. de ver. sig., lege obvenire.  Et princeps unit duas res in unam naturam, C. commun. de legat., omne.  Arg. contra 12. dist., praeceptis; et infra, de confirm. util. vel inutil., cum dilecta; et infra, de confirm. util. vel inutil., sua nobis.  Dic quod haec transactio ab initio, quantum ad intentionem transigentium fuit realis, sed sacerdos ille hoc facere non poterat sua auctoritate, nec successorem poterat obligare sine auctoritate superioris, arg. supra, de transact., de caetero; et supra, de caetero, contingit.  Sic habes infra, de confirm. util. vel inutil., venerabilis.  Et ita confirmatio Papae facit realem transactionem, quae quantum ad ipsas personas personalis erat, si ex certa scientia hoc facit, quia potest facere quod illa quae nulla est sit aliqua, arg. 16. q. 1, quoniam quicquid; et infra, de his quae fi. a prael., cum Apostolica.  Et plus est de nihilo aliquid facere, quam de aliquo aliud, arg. de conse. dist. 2, re vera; arg. C. de rei uxor. act., rem, circa princ.

 Inter alios
Sic ff. de pacti., si unus § item ne experiar, in fi.  Et ita pactum praedecessoris non obligat successorem, arg. infra, de precar., de precariis.  Sic et confessio inter alias personas non nocet alii, 2. q. 5, interrogatum; infra, de adult., significasti.  Sed numquid ille sacerdos posset revocare talem transactionem antequam confirmetur a Papa, cum sit personalis?  Arg. quod sic, 35. q. 9, quod quis; et 35. q. 9, quisquis; et infra, de rebus ecc. non alien., si quis.  Credo quod licet sit personalis transactio, ipse tamen quamdiu vixerit non poterit revocare, sicut nec monasterium eam posset revocare, infra, de decim., ex multiplici; nisi per in integrum restitutionem si ecclesia esset laesa, infra, de in integ. restit., requisivit.

 Ipsos
Scilicet, monachos de parte sua, infra, de decim., tua 2; et colonus de sua, ut ibi.

X 1.36.09 Praeterea

 Transigitur
Propria auctoritate.

 Nullam
Immo etiam auctoritate superioris non posset modo constitui censualis ista ecclesia, nec vetus census augeri, infra, de censib., prohibemus; et infra, de censib., scientes.

 Simoniaca
Cum non liceat transigere de re spirituali interventu pecuniae, ut dictum est supra, de transact., statuimus.  Simile supra, de pact., cum clerici; infra, de transact., praeterea quarto.

X 1.36.10 Praeterea

 Eximi
Contendendo in iure, quod non debeat subesse non privilegium allegando.  Laur.

 Confitentes
Similem confessionem habes infra, de except., cum venerabilis.  Sed illa eis non obfuit, quia excipiendo hoc fecerunt.  Per hanc confessionem fundata fuit intentio alterius partis.  Poterant sic respondere, olim fuit quaestio de subiectione, sed illa fuit transactione, id est, amicabili compositione terminata.

 Censum
Qui, scilicet, census, licet esset recognitio debitae subiectionis, ut infra, de censib., omnis; arg. 18. q. 2, Eleutherius.  Non tamen debuit sic transigi.  Immo videtur quod non possit eximi, sicut nec episcopus pleno iure eximit etiam ecclesiam, infra, de dona., pastoralis.  Sed si gratis vellet quis ecclesiam sibi subiectam non per transactionem eximere, bene posset remittere quicquid iuris habeat in ea, retinendo etiam pensionem annuatim solvendam maiori ecclesiae, nec esset simonia, infra, de relig. dom., constitutus.  Ita tamen quod illi de cella deberent obedientiam et reverentiam matrici domui, infra, de censib., cum venerabilis.  Quia sine capite esse non debet, quia in hoc non posset maior ecclesia illos eximere, 93. dist., nulla ratione.

 Subiectione
Non poterat hic allegari praescriptio, quia contra subiectionem non currit praescriptio, infra, de praescrip., cum non liceat.  Et quia malam fidem praesumebantur habere propter confessionem propriam.

 Confessione
In iure factam, et coram iudice suo, infra, de iudic., at si clerici; et ff. de interrog. act., voluit.  Et ita confessio contra se praeiudicat, infra, de confess., cum super; et infra, de confess., ex parte, ubi de hoc.  Et intellige quod per syndicum confessi sunt, quamvis dicat hic, fratrum confessione, nec revocaverunt confessionem.

 Simoniacam
Supra, de transact., praeterea quando; et supra, de transact., constitutus; et supra, de pact., cum pridem; et supra, de pact., pactiones.

X 1.36.11 Ex parte tua

 Ad componendum
Sic enim iudex prius debet concordare parte quam ad iudicium venire si potest, 5. q. 2, si primates; et 90. dist., studendum; 23. q. 8, si quis membrorum; et 23. q. 4, si illic; et infra, de simon., querelam.

 Severitati
Quandoque enim detrahendum est severitati, ut maioribus malis sanandis caritas syncera subveniat, 50. dist., ut constitueretur.  Et ubi saluti nil detrahebatur, humilitati posteriores doctores aliquid addiderunt, ut ibidem dicitur.

 Multitudine
Quia quod peccatur a pluribus transire solet inultum, 1. q. 7, quotiens a pluribus; et 23. q. 4, non potest; supra, de temp. ord., sane.  Et cum multitudine peccantium magis docendo quam iubendo agendum est.  Severitas autem exercenda est in peccata paucorum, 44. dist., comessationes; infra, de cleri. excom., latores.

 Sacramentum
Sic patet quod in matrimonio non habet transactio seu compositio locum, ut contra matrimonium aliquid statuatur, cum sit statutum ab ipso Domino in paradiso, quia quod Deus coniunxit, homo non separet, ut 26. dist., deinde opponitur; et supra, de translat., inter corporalia; et 33. q. 2, an quod; et 33. q. 2, quos Deus.  Et causa matrimonialis per arbitros tractari non potest, infra, de in integ. restit., causa, in fi.  Sed per iudices discretos qui potestatem habeant iudicandi, infra, de cons. et affin., ex litteris, in fi.  Nec dispensatio locum habet, ut dicit hic.  Sed contra videtur quia circa matrimonium dispensatur, 35. q. 3, quidam lex; et 35. q. 3, quod scripsi; et 35. q. 8, de gradibus.  Dicas in matrimonio circa gradus constitutione canonica interdictos, dispensatio adhibetur ex iusta causa, ut simul remaneant, in quo casu loquuntur contraria.  Circa gradus lege divina prohibitos, vel ut matrimonia legitime contracta separentur, nulla dispensatio adhibetur ab ecclesia.  Et de tali dispensatione hic intelligitur, nam ut patet in integra, quidam uxores legitimas dimittebant et alias ducebant, cum talibus nulla dispensatio adhibetur, ut sic remaneant cum secundis.  De gradibus divina lege prohibitis habes infra, de restit. spol., litteras.  Hodie vero de facili non dispensaret ecclesia circa consanguinitatem, cum usque ad quartum gradum restricta sit copula coniugalis, infra, de cons. et affin., non debet.

 Et infideles
26. dist., deinde opponitur; et 28. q. 1, per totum.  Sed apud infideles non est ratum, quin possit separari altero veniente ad fidem catholicam in infidelitate reliquo remanente, infra, de divort., quanto; et infra, de divort., gaudemus.

 Aequitate
Quam iudex prae oculis semper debet habere, ff. de eo quod cert. loc. dar. op., quod si Ephesi, in fi.  Et ita videtur ex eo quod dicit, in quibus ius non invenitur expressum, procedas aequitate, etc., quod ius semper sit praeferendum aequitati; arg. contra C. de iud., placuit.  Sed potest intelligere illud de aequitate scripta, quae debet praeferri rigori iuris, hic de aequitate non scripta, quae tunc solum servanda est cum ius deficit.  Hoc verbum sumptum fuit de lege illa, ff. de aqua pluv. arc. § item Varus, in fi.  Sic dicitur de consuetudine quae servatur cum deficit lex, 1. dist., consuetudo.  Et ubi ius scriptum non est, de similibus ad similia est procedendum, ff. de legib., non possunt; et infra, de re iudic., in causis; et infra, de statu monach., super quodam, in fi.; et infra, de statu monach., recolentes; et supra, de rescript., inter caeteras; et supra, de translat., inter corporalia.

 In humaniorem
Quia semper debemus promptiores esse ad absolvendum quam ad condemnandum, ff. de act. et oblig., Arrianus; et ff. de poe., respiciendum; et infra, de probat., ex litteris; et 26. q. 7, tempora poenitudinis.  Et promptiores ad misericordiam quam ad rigorem, quia melius est praestare causas pro misericordia quam praetendere inclementiam, 86. dist., non satis, ad fi. post medium columnae.  Et melius est pro veritate pati supplicium quam pro adulatione beneficium, 11. q. 3, nemo peritorum.  Et sententia quae misericordiam vetat, fugienda est, 50. dist., ponderet; et 26. q. 7, alligat, ubi dicit quod si Dominus est largus dispensator, eius famulus non debet esse tenax; et 9. dist., sana; et 1. q. 7, exigunt.

 Causas
In omnibus poenis inferendis considerantur ista quatuor principaliter.  Persona primo consideranda est quae sit, quia aliter proceditur cum maioribus quam cum minoribus, supra, de offi. deleg., sane quia; et supra, de offi. deleg., pastoralis; et 35. dist., cum beatus; et 24. q. 1, qui contra ecclesiae pacem; et infra, de simon., per tuas 1.  Causa etiam consideranda est, infra, de voto et vot. redem., magnae, in fi.; et infra, de accusat., cum dilectus; et 23. q. 8, occidit; et ff. de fur., verum; et 16. q. 6, consuetudo, in fi.  Et oppositum arg. 6. dist., testamentum.  Et locus consideratur in iudiciis, arg. supra, de rescript., nonnulli; quia consuetudo loci attendi debet, 4. dist., erit autem; et 31. dist., ante triennium; et 31. dist., aliter; et infra, de cleri. coniug., cum olim.  Et tempus etiam consideratur, quia est tempus tacendi et tempus loquendi, 36. dist., qui ecclesiasticis § ecce.  In quo statu sit princeps loci, ut hic dicit, prout status imperii, etc., quia in turbatione regni rigor iuris servari non potest.  Et propter novitatem gentis tempus consideratur, ut 35. q. 3, quod scripsi; et infra, de poenit. et remiss., Deus.  Propter novitatem fidei multa ibi attenduntur, et hoc totum habes 29. dist., sciendum; infra, de homic., sicut dignum, 1. resp., ubi ista quatuor considerantur, et quaedam alia.

