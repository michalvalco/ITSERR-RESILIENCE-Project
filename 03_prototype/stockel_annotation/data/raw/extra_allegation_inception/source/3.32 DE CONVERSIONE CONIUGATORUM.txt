X 3.32 DE CONVERSIONE CONIUGATORUM

X 3.32.01 Praeterea utrum laicus

 Praeterea
Supple quaesivisti.

 Transierit
Cum non possit esse in saeculo sine suspicione turpitudinis, 27. q. 2, scripsit; et 27. q. 2, sunt qui dicunt.

 Promiserit
Manendo in domo propria si est senex, infra, de conver. coniug., cum sis; et infra, de conver. coniug., ad Apostolicam.

 Revocari
Sic patet quod non sufficit uxoris licentia, ut vir possit intrare monasterium.  Sic infra, de conver. coniug., ex parte abbatis; 33. q. 5, notificasti; et infra, de conver. coniug., coniugatus.  Sed contra 33. q. 5, qui uxorem; 27. q. 2, Agathosa.  Solutio: dicas quod si talis est uxor quae non possit esse in saeculo sine suspicione fornicationis, non sufficit sola licentia uxoris, nisi et ipsa similiter convertatur.  Quo casu haec decretalis potest intelligi, et omnia similia.  Si vero senex est, sufficit sola licentia interveniente auctoritate episcopi, et ipsa voveat et remaneat in saeculo, infra, de conver. coniug., cum sis; et infra, de conver. coniug., ad Apostolicam; et infra, de conver. coniug., uxoratus.  Et in casu isto intellige illa iura, quae videntur dicere quod alter coniugum potest ad religionem transire de consensu uxoris ea in saeculo remanente.  Alii volunt dicere quod sufficit uxoris licentia, infra, de conver. coniug., ex parte abbatis; et infra, de conver. coniug., consuluit.  Et in hoc capitulo loquitur de licentia extorta, vel quia fuit iuris ignara.  Sed tene primum.  Tanc.  Item signatur contra, infra, de conver. coniug., veniens.  Solitio: illa fuit fornicata, et ita obstabat ei exceptio fornicationis, sic 27. q. 2, Agathosa.  Ber.

X 3.32.02 Verum post consensum

 Monasterium
27. q. 2, desponsatam; infra, de conver. coniug., ex publico.  Arg. contra infra, de spons., commissum.  Ibi solvitur.  Ber.

 Sicut sancti quidam
Sicut beatus Macharius et Alexius, 27. q. 2, scripsit § ecce.

 Remanere
Et cum alia contrahere, infra, de conver. coniug., ex publico.  Et dicunt quidam quod nihilominus remanet vinculum prioris matrimonii, sed prorsus inefficax propter ingressum.  Et sic habebit duas uxores, sed non obest tale vinculum, arg. de conse. dist. 4, per baptismum.  Sed contra eos facit 31. q. 1, quomodo virginibus; et infra, de divort., gaudemus.  Unde primi matrimonii vinculum solvitur per ingressum religionis, ut in Auth. de sanct. episc. § si vero constante adhuc matrimonio, coll. 9.

X 3.32.03 Quidam intravit
 
 Votum non tenuit
Plene.  Tenuit tamen quo ad ea quae erant in eius potestate, scilicet non exigere debitum carnis, quod in ipsius fuit potestate.  Sic infra, de conver. coniug., placet.  Unde compellitur continere, sed non compellitur ad monasterium redire, ut infra, de conver. coniug., placet.  Arg. contra infra, de conver. coniug., ex parte abbatis; et infra, de conver. coniug., consuluit, ubi compellitur ad monasterium redire.  Sed ibi solvitur.

 Non tenetur
Id est, non debet ab ecclesia compelli.  Ipse tamen peccat si non perficit quod vovit, ex quo impedimentum cessavit, arg. 17. q. 2, nos novimus.  Ber.

 Non exigere
Hic infra, de conver. coniug., placet.  Sed haec ratio non videtur bona.  Sic enim Beata Maria contrahere non debuit, cum proposuerit se non exigere, 27. q. 2, Beata Maria.  Et tamen legitime contraxit, ut ibi dicitur.  Respondeo: immo bona est haec ratio, quia post tale votum contrahere non debuit, propter pronitatem quam habet exigendi debitum.  Et quod dicitur de Beata Maria, hoc fecit ex revelatione divina.  Sed pone quod contrahat.  Quid erit?  Tanc. dixit quod tenet matrimonium, quia votum non fuit solemne, arg. infra, qui cler. vel vov. matr. contr. poss., rursus.  Alii dicunt quod non tenet matrimonium, et debent separari; infra, de conver. coniug., ex parte tua; et infra, de conver. coniug., consuluit.  Et hoc verius videtur, quia quantum ad continentiam servandam, satis solemnizatur ipsum votum per suam professionem.  Vel si vis dicere quod matrimonium teneat, ipse tamen debitum ab uxore exigere non debet, quamquam reddere debet exactus, quia faceret contra conscientiam, arg. supra, de restit. spol., litteras; et infra, de sent. excom., inquisitioni.  Item quaeritur utrum mulier possit intrare monasterium in casu isto invito viro.  Hic potest distingui, an sit reconciliatus ei, et eductus de monasterio, et tunc non potest eo invito intrare, arg. 33. q. 5, quod Deo pari.  Si vero non est reconciliatus ei, potest transire ad religionem eo invito, 27. q. 2, Agathosa; et 33. q. 5, qui uxorem.  Sed videtur quod non obstante eo quod est reconciliatus, quod ipsa possit intrare religionem eo invito, quia ipse iam non potest ab ea exigere debitum.  Et sicut ille ea invita renunciavit exactioni debiti coniugalis, ita et ipsa eo invito potest renunciare servituti, quam habet in ipsum.  Hoc verum est quantum ad huiusmodi servitutem, quia et ipse debet ad monasterium redire ubi fecit professionem, infra, de conver. coniug., placet.  Quo ad alia tamen quae vir debet uxori, et econverso, non videtur quod viro ei est reconciliatus, quia non solum tenentur coniugati ad debitum carnale reddendum, sed ad mutuum auxilium et obsequium, quia in quibusdam matrimonium est legis obsequium, 27. q. 1, nuptiarum.  Ber.

X 3.32.04 Cum sis

 Constitutioni
27. q. 2, sunt qui dicunt; et 27. q. 2, Agathosa; 27. q. 2, quia Agatho; et 27. q. 2, scripsit.  In istis constitutionibus dicitur quod vir et uxor postquam copulatione coniugii una caro effecti sunt, non potest alter ad religionem transire altero in saeculo remanente.

 Sterilis
Ratione aetatis et non naturae, quoniam multae sunt steriles et iuvenes, quae continere non possunt nec volunt.

 Sine suspicione
Sic infra, de conver. coniug., uxoratus; et infra, de conver. coniug., ad Apostolicam.

 Dissimulare
Dissimulatione approbationis, quia talis transitus bene approbatur, si consentit mulier, infra, de conver. coniug., uxoratus; et infra, de conver. coniug., ad Apostolicam.

X 3.32.05 Coniugatus

 Ad sacros
Ex eo quod prohibet quod coniugatus non promoveatur ad sacros ordines, datur intelligi quod possit ad minores, quia quod de uno negatur de alio consequens intellectus patet, 25. dist., qualis.  Sed non est verum, quia coniugati promoveri non debent, supra, de cleri. coniug., diversis.  Immo si clerici sunt in minoribus ordinibus, beneficiis debent privari, supra, de cleri. coniug., si qui.

 Ab uxore continentiam profitente
Sed numquid sufficit hoc?  Videtur quod sic, 32. dist., seriatim; et 77. dist., episcopus benedictionem, quae potius contradicit.  Sed ibi exponitur religionem, id est, castitatem.  Sic supra, de cleri. coniug., sane 1, quod concedebat Ala. si vir remaneat in saeculo.  Alii dicunt quod ordinari non debet, nisi ad religionem convertatur uterque, quod dicitur hic.  Intellige in eo casu in quod esset senex et sterilis, ita quod nulla est suspicio de uxoris incontinentia, et sic intelligitur illa decretalis supra, de cleri. coniug., sane 1.  Nam qui promovetur ad sacros ordines, eo ipso intelligitur continentia profiteri.  Et si iuvenis esset uxor, praesumptio esset contra utrumque, arg. supra, de conver. coniug., cum sis, in fi.  Unde non debet promoveri talis, nisi ambo transierint ad religionem.  Secus si sit senex et sine suspicione.  Vel dicas ut dixit Ala., quod aliud est in eo qui promovetur ad sacros ordines remanendo in saeculo, quia ibi sufficit quod communi consensu continentiam promittant, ut dicunt iura primo inducta, quia etiam communi consensu sine susceptione ordinum possunt continentiam profiteri remanendo in saeculo, 33. q. 5, quod Deo pari.  Et aliud est in his qui convertuntur, quia locum ibi habet quod dicitur supra, de conver. coniug., cum sis; et infra, de conver. coniug., ad Apostolicam.

X 3.32.06 Sane si coniugati

 Uxoratum
Si de fraude non sit suspectus, ratione uxoris et filiorum a praelatura et ab administratione non repellitur, in quo casu intelligitur hoc 31. dist., omnino.  Secus si suspectus, quia saepe per tales substantia ecclesiastica deperire solet, 28. dist., de Syracusanae; et supra, de cleri. coniug., diversis; 61. dist., Cathinensis.

 Sacrum velamen
Sed quid si esset vetula, numquid sufficit si continentia profiteatur, infra, de conver. coniug., uxoratus; et infra, de conver. coniug., ad Apostolicam?  Respondeo: non sufficit nisi convertatur, et est speciale in uxore episcopi.  Alias contradiceret capitulo praecedenti supra, de conver. coniug., coniugatus.

X 3.32.07 Ex publico instrumento

 Religionem
Quid si vellet remanere in domo propria et servare religionem?  Non est audienda, infra, de conver. coniug., ex parte tua, in fi., quia ad bonum et malum se posset habere.  Et ideo quod certius est, tenendum est, ut infra, de spons., iuvenis; et de poen. dist. 7 § 1.  Ber.

 Sufficienti
Nomine sufficientis cautionis intelliguntur pignora vel fideiussores, ff. mand. vel cont., si mandato § ulti.  Satis putarem in casu isto dari cautionem ad arbitrium iudicis, 24. dist., quamquam.

 Infra duorum
Numquid istud tempus est ordinarium et regulare, ut semper tantum tempus indulgeatur et non minus, licet dicatur de duobus mensibus?  Credo quod istud committeretur arbitrio iudicis, utrum plus vel minus tempus indulgeat ad profitendum dicenti se velle est intrare religionem, et currit a tempore illo quo iudex statuit terminum.  Sed pone quod elapsum est tempus statutum, numquid adhuc potest intrare religionem?  Dico quod sic, semper ante carnalem copulam.  Iudex tamen debet praefigere terminum peremptorium infra quem profiteatur vel convertatur ad virum.  Alioquin illam excommunicet, nec dabit ei tempus probationis episcopus nisi maritus consentiat.  De hoc dic ut supra, de regular., statuimus.

 Restituat
Quod obtinet ubicumque matrimonium dissolvitur ex iusta causa, infra, de don. int. vir. et uxor., mulieres; et infra, de coniug. serv., proposuit; C. de sponsal., mulier; C. de episc. et cler., Deo nobis.

 Consummatum
Sed contra videtur, quia matrimonium mandato Dei perficitur, 26. dist., deinde opponitur.  Solutio: est consummatio quae fit quo ad matrimonii essentiam, quae fuit facta in paradiso ab ipso Domino per coniunctionem animorum, quae designat conformitatem fidelis animae ad Christum, ut ibi.  Et est quaedam consummatio quo ad sacramentum Christi ad ecclesiam, per incarnationem verbi Dei in utero virginali, quod designatur per illud matrimonium, quod est carnali copula consummatum, ut hic, et supra, de bigam., debitum; 27. q. 2, in omni.  Vel saltem quo ad hoc quod impedire possit propositum religionis.  Laur.  Notavit hic Ala. quod matrimonium non consummatum sortitur naturam ex constitutione ecclesiae, ideo circa illud latissime patet Papae potestas.  Vincen. dixit quod Papa per dispensationem posset dissolvere tale matrimonium.  Posset etiam statuere quod per secundum matrimonium rumperetur primum, secus de consummato quod ab ipso Domino naturam suam sortitur.  Et ideo sola interpretatio circa illud pertinet ad Papam, non dispensatio vel contraria constitutio.  Contra tamen arg. infra, de sponsa duo., tuas.  Ber.

X 3.32.08 Uxoratus sine licentia

 Nullatenus recipiatur
Sed pone quod de licentia uxoris recipiatur, et professionem faciat solemniter et habitum recipiat, sed uxor non promittit continentiam nec promisit transire ad religionem.  Sive sit senex sive iuvenis, numquid tenet monachatus, cum non sit servata forma huius capituli supra, de conver. coniug., cum sis; et infra, de conver. coniug., ad Apostolicam?  Ego credo quod monachus sit et votum solemnizavit omnino quo ad se, ita quod non possit exire monasterium.  Nec uxor potest eum repetere iure servitutis, quia renunciavit illi servituti dando ei licentiam.  Episcopus tamen per officium suum potest virum de monasterio revocare et reddere uxori, ne illa incidat in fornicationem, cum hoc ad ipsum pertineat, si suspecta est, 93. dist., diaconi.  Et ita intelliguntur iura de hac materia loquentia.  Sed ea mortua compellitur redire ad monasterium, et sic intelligitur supra, de conver. coniug., praeterea; et infra, de conver. coniug., ex parte abbatis; et infra, de conver. coniug., consuluit; et supra, de his quae vi met. caus. fi., perlatum.  Et licet dicatur hic, et supra, de conver. coniug., cum sis; et infra, de conver. coniug., ad Apostolicam, quod alter coniugum non recipiatur, nisi alter transeat ad religionem vel promittat continentiam.  Verum est hoc quod non debet recipi, nec ille etiam debet transire.  Tamen si recipiatur praedicto modo, tenet monachatus ut dictum est, quia multa fieri non debent, facta tamen manent.  De hoc nota infra, de conver. coniug., ex parte abbatis.  Nec dicitur in aliqua istarum decretalium quod monachatus non teneat, sed quod ita fieri debeat.  Ber.

 Minus continenter
Sic supra, de conver. coniug., cum sis; et infra, de conver. coniug., ad Apostolicam.

 Cum filiis suis et familia
Sic 20. q. 1, vidua; 27. q. 1, mulieres.  Arg. contra 27. q. 2, scripsit.

 Tonsurare
30. dist., si qua mulier.

 Ad habitandum
Quia huiusmodi duplicitas reprobatur, 18. q. 2, diffinimus; et 32. dist., interdixit; 7. q. 2, cognovimus.  Ber.

X 3.32.09 Ex parte abbatis

 Consentiente uxore
Sed esto quod sit iuvenis, numquid vovet dando licentiam, nam potest in saeculo remanere, supra, de conver. coniug., cum sis?  Laur. dicit quod si scit ius vel ei dicatur, intelligitur vovere, alias non.  Et dic consentiente et promittente intrare religionem, 27. q. 2, Agathosa, arg.  Vel dic ut in notula sequenti dicitur.

 De iure ad religionem
Colligitur hic arg. quod uxoris licentia non sufficit, ad hoc ut ad monasterium possit transire vir eius.  Simile supra, de conver. coniug., praeterea; et 33. q. 5, notificasti.  Sed contra videtur 27. q. 2, Agathosa; et 33. q. 5, qui uxorem.  Quidam dicunt quod licentia uxoris non sufficit, nisi et ipsa convertatur.  Et capitulum 33. q. 5, qui uxorem, loquitur de consilio, et capitulum 27. q. 2, Agathosa, exponitur ita quod huic dicto concordat.  Alii dicunt quod sufficit licentia uxoris, et dando ei licentiam intelligitur solemnizare votum, arg. 32. dist., seriatim; 28. dist., diaconi; et 28. dist., si qua vidua.  Et hoc capitulum et similia loquuntur de licentia extorta.  Tanc. et quidam alii dicunt quod hoc intelligi debet secundum distinctionem illius capituli supra, de conver. coniug., cum sis; et infra, de conver. coniug., ad Apostolicam.  Sed haec distinctio non videtur hic habere locum, quia si fuit iuvenis, non sufficiebat dare licentiam nisi ipsa converteretur, ut ibi dicitur.  Unde non tenuit votum, nec debet compelli redire ad monasterium, ut supra, de conver. coniug., quidam.  Si erat senex bene potuit transire de licentia uxoris, ut ea iura dicunt et hic dicit, quod de iure transire non debuit.  Hug. dicebat quod illa decretalis supra, de conver. coniug., quidam, non tenebat, quia bene debebat ille compelli ad monasterium redire, quia votum tenuit.  Et hoc idem potest dici secundum eum de illa infra, de conver. coniug., placet, prope fi., ubi non cogitur redire ad monasterium, et sic stabitur huic, et infra, de conver. coniug., consuluit.  Hoc satis videtur.  Sed dicatur quod in decretali illa supra, de conver. coniug., quidam, tenet, et ille non compellitur redire ad monasterium, quia votum non fuit solemne, quia invita uxore hoc fecit, nec fecit ibi professionem.  Hic vero consentiente uxore professionem fecit, infra, de conver. coniug., consuluit.  Et sic omni modo quo potuit votum solemnizavit.  Unde quamvis non debuerit vir transire uxore in saeculo remanente, tamen tenuit votum et monachus fuit, quia multa fieri non debent, facta tamen remanent, supra, de regular., ad Apostolicam.  Unde compellitur redire ad monasterium uxore mortua.  Sed contradicere videtur supra, de conver. coniug., praeterea, ubi mulier dedit licentiam viro, et tamen de monasterio revocatur, et restituitur uxori nisi uxor castitatem promiserit aut ad religionem transierit.  Sed non dicitur quod monachatus non tenuerit, unde mortua uxore compelli debuit ad monasterium redire.  Et ita concordat cum ista, et hoc probatur supra, de his quae vi met. caus. fi., perlatum.  Hug. dixit quod decretalis illa non tenet, quia consentit marito et debebat compelli ad castitatem vel monasterium intrare si iuvenis esset.  Et praeterea non dicitur ibi quod mulier posset revocare maritum sed episcopus ex officio suo, tamen compelli illa redire propter ea quae dixi infra, de conver. coniug., placet.  Ibi similiter non fuit solemne votum, quia non habuit licentiam viri, unde nec illa compellitur redire ad monasterium.  Ber.

X 3.32.10 Consuluit nos G.

 Transiens
De consensu uxoris quae senex erat vel promisit mutare, 27. q. 2, Agathosa.  Vel ipse post mortem uxoris ratum habuit quod prius fecit.  Simile supra, de his quae vi met. caus. fi., perlatum.  Ber.

 Transierat regularem
Ipse maritus.  Et ita idem est in canonico regulari quod in monacho, cum parva sit differentia inter eos, 20. q. 3, praesens clericus; infra, de statu monach., quod Dei timorem.

 Dirimendum
Ergo votum eius fuit solemne ex quo separat matrimonium, infra, qui cler. vel vov. matr. contr. poss., rursus.  Quod verum puto, quia de licentia uxoris intravit, et ita tenuit ingressus, alias esset contra infra, de conver. coniug., placet, in fi.  Ber.

X 3.32.11 Carissimus

 Praebuisse consensum
Arg. quod sufficit alterius consensus ad hoc, ut alter possit intrare religionem.  De hoc dic ut dictum est supra, de conver. coniug., praeterea.  Et ex eo quod dicit, ad tempus, videtur si simpliciter licentiam dedisset, quod sufficeret, et ex eo quod dicit, maxime si vir eius continentiam vovisset.  Quod verum est, quia vir et uxor communi consensu possunt continentiam vovere perpetuo remanendo in domo sua, 33. q. 5, quod Deo pari; et ad tempus, 33. q. 4, Apostolus.

 Maxime
Id est, tantum secundum quosdam.  Ber.

X 3.32.12 Placet

 Usquequaque non tenuerit
Quia remansit obligata viro ad debitum reddendum, 33. q. 5, si dicat.

 In potestate ipsius
Sic supra, de conver. coniug., quidam.  Ber.

 In eius potestate non erat
Et sic auctoritate propria exire non poterat.  Quid si exivisset de facto, numquid esset compellenda redire?  Videtur quod non, per id quod dicit in fine.

 Quantum ad ipsam tenuit
Arg. quod sententia pro parte tenet, et pro parte non tenet, ff. de re iud., de uno quoque; ff. de minor., etiam § 1; arg. contra, C. de repud., consensu; ff. fam. ercis., in hoc iudicio; de conse. dist. 2, comperimus.  Dic quod si sententia continet plures articulos sive plura capitula, id est, diversa, potest pro parte valere et pro parte non valere.  Et sic pro parte confirmari et pro parte infirmari exempla patent supra, de testamen., Raynutius; et supra, de testamen., Raynaldus; et lex praedicta ff. de minor., etiam.  Alias aut tota confirmatur aut tota cassatur, de conse. dist. 2, comperimus.

 A quo poterat
Sic econtra solvitur iudicium quod firmum erat, si ad eum statum devenit a quo incipere non potuit, ff. de iud., si a me; et ff. de iud., si alter.  Secus in matrimonio, 32. q. 7, illi qui sani; et 32. q. 7, neque furiosus; infra, de eo qui cog. consang., discretionem.

 Non cogendam
Sed numquid tenet matrimonium, si mulier ista contraheret?  Dic ut dictum est supra, de conver. coniug., quidam.  Hic non fuit votum solemne, quia nec habuit licentiam viri, unde non compellitur redire ad monasterium, sic supra, de conver. coniug., quidam.

X 3.32.13 Ad Apostolicam sedem

 Ut sine suspicione
Sic supra, de conver. coniug., cum sis; et supra, de conver. coniug., uxoratus.  Ber.

X 3.32.14 Ex parte tua

 Viduitatis
Id est, velum quod datur viduis, arg. 27. q. 1, viduas quoque. Nec dicit hic quod votum emiserit, unde postea distinguitur circa finem, nec dicit velum professionis, licet enim assumat habitum sive velum religionis, praesumitur tamen quod voverit.  Sed non est sufficiens praesumptio nisi devoveat se alicui religioni, ut dicitur in fine.  Laur.

 Internunciis
Nota quod matrimonium potest contrahi per nuncios inter absentes, ut hic videtur, 32. q. 2, honorantur; ff. de sponsal., sufficit; et ff. de sponsal., in sponsalibus constituendis; ff. de ritu nupt., mulierem.

 Arrha
Licet arrha possit apponi in contractu matrimonii, non tamen poena, C. de sponsal., mulier; ff. de ver. oblig., Titia; infra, de spons., Gemma.  Et haec arrha postquam mulier intravit monasterium potest repeti a viro et exigi, supra, de conver. coniug., ex publico; C. de episc. et cler., Deo nobis.  Olim non poterat, ut ibi dicitur.

 Complexus
Quaerebatur utrum veli susceptio impediret matrimonium inter eos.

 Ratum coniugium
Quia contumelia creatoris non solvit ius matrimonii inter fideles, licet alter labatur in haeresim, quia matrimonium ratum est inter eos.  Sed si duorum coniugum infidelium alter convertatur ad fidem, tunc contumelia creatoris solvit ius matrimonii secundum quod dicitur infra, de divort., quanto.

 Omnem legem
19. q. 2, duae sunt; supra, de regular., licet; infra, de divort., gaudemus.

 Sanctis
Supra, de conver. coniug., verum; 27. q. 2, scripsit § ecce, vers. item beatus.

 Falsa sit causa
Falsa enim demonstratio vel causa legatum non perimit, C. de fals. caus. adiec., etiam si; ff. de condi. et demon., falsa demonstratio.  Nec mendacium obligantis impedit obligationem, arg. infra, de conver. coniug., veniens; ff. de pigner. act., pignus; et ff. de pigner. act., si rem alienam.  Nec vitiat dispensationem, infra, de cons. et affin., quia circa.  Et ita non consideratur quae fuerit causa impulsiva, arg. supra, de iureiur., quemadmodum § ulti.  Arg. contra infra, de voto et vot. redem., magnae, in fi.  Nam in huiusmodi spiritualibus etiam dolus adversarii non vitiat contractum, supra, de his quae vi met. caus. fi., cum dilectus; et infra, de conver. coniug., dudum; et infra, de conver. coniug., accedens.  Nec consideratur causa vel intentio contrahentis, C. de condi. ob caus. dat., si repetendi; et supra, de regular., vidua; 27. dist., quod interrogasti.  Tanc.

 In veli susceptione
Sic infra, qui cler. vel vov. matr. contr. poss., consuluit; 33. q. 5, quod Deo pari.  Tamen solus habitus non facit monachum, sed professio, supra, de regular., porrectum.  Nisi feratur per annum, supra, de regular., ex parte.  Vel nisi sit habitus professionis qui datur profitentibus, supra, de regular., statuimus; et supra, de regular., vidua; et 20. q. 1, quem progenitores.  Et est hic arg. quod susceptio veli sive habitus non facit monachum.

 Propositum castitatis
Bene dicit, propositum, quia si vere castitatis votum devoveret alicui religioni, scilicet sancti Augustini vel Benedicti in propria domo manendo, bene solemnizaretur votum, 27. q. 1, de viduis; et 27. q. 1, muliere; 20. q. 1, vidua; infra, qui cler. vel vov. matr. contr. poss., insinuante.  Vel dic quod talis religio non solvit sponsalia de praesenti, sicut nec dissolverentur si vir fieret clericus, 27. q. 2, si vir.  De vita eremitica dicunt quidam, quod solvit sponsalia de praesenti, arg. 27. q. 2, scripsit § ecce.  Alii dicunt quod non, unde si eremita contraheret matrimonium, teneret, quia potest habere proprium, 19. q. 3, perlatum § econtra.  Io.  Sed quid si in veritate leprosus fuisset?  Si sit sponsa de futuro, solvuntur sponsalia propter lepram, unde non tenetur contrahere, supra, de iureiur., quemadmodum.  Si essent sponsalia de praesenti, bene compelleretur consummare matrimonium, nisi vellet intrare religionem, sicut hic innuitur.

Voto
Id est, professione.

X 3.32.15 Constitutus in praesentia

 Ad gradum sacerdotii
Quod bene fieri potuit, cum illa uxor sua publice fuit adulterata, unde amisit ius quod habebat in eum, infra, de divort., significasti.  Item si fuisset vidua vel ab alio cognita, promoveri non debuit, 34. dist., curandum si cuius.

 Cogere
Sed videtur quod talis coactio ei obesse non debet, quo minus repetat virum, quia in facie ecclesiae nupsit tolerante ecclesia, quamdiu saltem appareat an fuerit matrimonium inter illos, arg. infra, de frig. et malef., fraternitatis; infra, de divort., gaudemus, in fi.  Respondeo: non excusatur propter hoc, immo magis puniri debet, quia taliter nupsit nulla sententia separationis praemissa.  Unde illa debet separari ab eo cui iuncta fuit per adulterium, quia vivente viro priori, alteri non potuit copulari, licet perdiderit ius quod habebat in illum, quia manent coniuges etiam separati propter adulterium, 32. q. 7, interveniente; et 32. q. 7, licite.  Et sic obstat ei exceptio fornicationis, infra, de conver. coniug., veniens; et 27. q. 2, Agathosa.  Alias si fornicata fuisset, posset ipsum repetere, ut in capitulo 27. q. 2, Agathosa, nisi de consensu illius promotus fuisset, ut ibi 33. q. 5, qui uxorem.

X 3.32.16 Veniens

 Manu sua
Et ita suo renunciavit, arg. supra, de consuet., ex litteris.

 Professionem fecit
Quod facere non debuit ea in saeculo remanente, supra, de conver. coniug., cum sis; et supra, de conver. coniug., ad Apostolicam; et supra, de conver. coniug., praeterea, cum esset iuvenis.  Secus si senex, ut ibi dicitur.

 Captiose asseruit
Hic est arg. quod licet dolus interveniat in spiritualibus, tenet contractus, infra, de conver. coniug., dudum; et supra, de his quae vi met. caus. fi., cum dilectus, ubi de hoc.  Aliud si minus inducta fuisset, ut daret viro licentiam, talis licentia nulla est, 33. q. 5, notificasti.  Et ideo praeiudicium est huic mulieri, quia non continuit sed inhonestos amatores admisit, ut expresse dicitur in fine.  Alias si continuisset, non praeiudicasset sibi per hoc quod fecit, quod non promiserit transire ad religionem nec etiam continentiam promiserit, cum esset iuvenis, ut supra, de conver. coniug., ad Apostolicam; et supra, de conver. coniug., praeterea.  Io.

 Sponte supposuit
Bene dicit sponte, quia etiam si vir invita muliere intrasset religionem, licet talis ingressus nullus fuerit, infra, de conver. coniug., accedens.  Si tamen postea fornicetur, non potest ipsum repetere, 27. q. 2, Agathosa; infra, de divort., significasti.  Sed pone quod vir nolit excipere, quia nemo cogitur excipere sicut nec compellitur agere, C. ut nemo invit. age. vel acc. cog., invitus.  Et quilibet iuri suo potest renunciare, supra, de regular., ad Apostolicam; et supra, de regular., statuimus.  Quid erit?  Dicas quod monasterium eo invito potest excipere et eum defendere, ne permittat eum in peiorem statum detrahi, ff. de liber. caus., si quando; et ff. de liber. caus., quoniam, licet enim primo non tenuerit votum.  Tamen quantum ad ipsum voventem tenuit, supra, de conver. coniug., quidam; et supra, de conver. coniug., placet.  Et quam cito ipsa fuit fornicata, statim perdidit ius exigendi.  Ergo cum sit liberatus a servitute mulieris, statim monasterium habet plenum ius in eum.  Et sic exceptio quae competit viro, acquisita est monasterio cum res ad eum statum pervenit a quo potuit habere principium, supra, de conver. coniug., placet.  Sed quid si exiret et nollet excipere, quia potest ei remittere, supra, de iureiur., quemadmodum, in fi.  Credo quod bene potest illam recipere non obstante contradictione monasterii, quia votum ex toto non tenuit cum decepta fuerit, nec ipsa etiam voverit.  Arg. optimum supra, de conver. coniug., constitutus, nisi vir professionem fecisset postquam illa fuit fornicata, quia tunc non posset episcopus eum de monasterio educere nec eum compellere, ut eam reciperet propter fornicationem.  Sed quid si vir fornicetur in monasterio cui mulier dedit licentiam, numquid ipsum repetere potest?  Non, 33. q. 5, quod Deo pari, quia perdidit omne ius quod habuit in viro, quia propter consequens delictum non renascitur servitus amissa, de conse. dist. 4, quaeris.  Licet secus esset si ambo essent in saeculo, et propter fornicationem alterius ambo essent divisi, infra, de divort., ex litteris; et supra, de iureiur., tua nos 2.  Et hoc ideo quia ius quod monasterium habet in ipso, propter suum delictum perdere non potest.  Io.

 Repetendum
Potuit ergo prius tum repetere.  Et ita est arg. quod si quis ignoret ius illud, scilicet quod si dederit licentiam viro, teneatur relinquere saeculum, iterum potest eum repetere, et sic subvenitur ignoranti hoc ius naturale.  Laur.

X 3.32.17 Accedens ad praesentiam

 Votis
Invita et coacta, ut patet per praemissa verba.  Unde votum viri non tenuit, quia alter invito altero vovere non potest, supra, de conver. coniug., quidam; 27. q. 2, Agathosa; et 33. q. 5, notificasti; et 33. q. 5, si dicat, ubi idem casus ponitur.

 Processu vero temporis
Sed videtur per spatium sequentis temporis et patientiam ipsius mulieris ratificari ingressus viri, arg. infra, qui cler. vel vov. matr. contr. poss., insinuante.  Cum uterque post ingressum tanto tempore tacuerit et patientiam adhibuerit, nec videtur quod postea audiatur, immo vir debet compelli redire ad monasterium.  Arg. infra, de spons., ad id quod; infra, de frig. et malef., accepisti; et 1. q. 1, constat.  Sed hoc non est verum, immo cum ipsa non mutaverit saeculum nec promiserit continentiam, semper adhuc intelligitur dissentire, quod apparet ex eo quod quam cito exivit, eum repetiit.  Et sic per primum et ultimum colligitur, quod medio tempore non consenserit.  Sic 28. dist., quia sunt culpae.  Et praecipue cum praesumatur ex hoc quod sit iuvenis.  Sive sit iuvenis sive vetula, numquam debet intrare sine licentia uxoris, sed servatur quod dicitur supra, de conver. coniug., ad Apostolicam.  Sed numquid iste cum fuerit redditus uxori, poterit exigere debitum?  Dicas quod non poterit exigere debitum, quia renunciavit illi iuri quod habebat in uxore intrando in monasterium, quod fuit in eius potestate.  Sed exactus reddere debet, ut dixi supra, de conver. coniug., quidam.  De hac materia consuevit notari 27. q. 2, Agathosa; et 33. q. 5, qui uxorem.

X 3.32.18 Significavit nobis A.

 Talis aetatis de qua suspicio
Et ita videtur quod si mulier iuvenis sit, non sufficit quod continentiam promittat ad hoc ut maritus possit religionem intrare, nisi et ipsa mutaverit vitam, supra, de conver. coniug., ad Apostolicam; et supra, de conver. coniug., cum sis.  Ex eo enim quod dicit, de qua suspicio haberi non possit, non debet compelli, intelligo quod si sit suspecta, debet compelli religionem intrare ex quo promisit continentiam.  Cum versimile non sit quod eam servet, si remanserit in saeculo, arg. supra, de conver. coniug., ex parte tua, in fi., licet non intenderet ab initio religionem intrare, et arg. ad hoc 33. q. 5, qui uxorem.  Quia eo ipso quod licentiam dedit viro et promisit continentiam, intelligitur tacite promisisse intrare religionem, cum sit iuvenis, arg. bonum supra, de conver. coniug., veniens, vers. fi.  Et quae sine conditione voventur, sine conditione solvantur, 32. q. 8, non solum.  Et Dominus exigit oblatum, quod non exegerat offerendum, 27. q. 1, nuptiarum, in fi.; et 45. dist., de Iudaeis.  Et sic cum teneatur ad continentiam per suam promissionem, tenetur ad id sine quo eam servare non potest, arg. supra, de offi. deleg., praeterea; et supra, de offi. deleg., prudentiam, ad fi.  Et sic invita compellitur intrare religionem, quia fecit id propter quod compellitur, sicut quandoque ex officio suo compellitur intrare monasterium, 50. dist., si ille; 27. q. 1, si quis rapuerit; C. de adulter., authen. sed novo iure; et C. de adulter., authen. sed hodie; infra, de conver. coniug., gaudemus.  Alii dicunt quod vir sibi debet restitui ex officio iudicis, supra, de conver. coniug., praeterea; quod satis potest dici ut notat supra, de conver. coniug., uxoratus.

X 3.32.19 Gaudemus in Domino

 Ceciderunt
Et sunt condemnatae per sententiam.  Vel adulterium earum publicum et notorium est secuta sententia, unde viri eas recipere non coguntur, infra, de divort., significasti, etiam si sint emendatae, ut hic dicitur.  Ber.

 In claustris
Et ita mulier de adulterio condemnata vel publice deprehensa detruditur in monasterium ad agendam perpetuam poenitentiam, si eam emendatam vir recipere noluerit.  Tamen infra biennium potest eam recipere si vult.  Si vero noluerit eam recipere, vel si prius moriatur quam eam recipiat, tunc tondeatur et habitum monachalem recipiat ibi perpetuo moratura, ut expresse habetur in Auth. ut nulli iudic. lic. hab. § si quando vero adulterii crimen, coll. 9, unde sumpta fuit haec decretalis, et C. de adulter., authen. sed hodie.  Et cum rebus suis, ne sit onerosa monasteria, ut in C. de adulter., authen. sed hodie continetur.  Non propter hoc erit monacha, nisi amplius processum fuerit.  Et sic quandoque propter culpam suam aliquis compellitur intrare monasterium, 50. dist., si ille; et 16. q. 6, de lapsis; 27. q. 1, si quis rapuerit.  Et idem videtur dicere decretalis 32. q. 1, de Benedicto; et 2. q. 1, in primis, vers. princ.; et 34. dist., fraternitatis, in fi.  Olim vero alia poena puniebantur adulterae, quia lapidabantur convictae de adulterio secundum legem Mosaicum, 33. q. 5, haec imago; et C. de adulter., castitati, ubi legitimis poenis subiicitur.  Sed haec poena non imponitur cum non agitur criminaliter, supra, de procurat., tuae.

X 3.32.20 Dudum

 Renunciavit omnino
Quod ei licuit, etiam si non tenuisset votum ex toto, quia hoc erat in potestate ipsius, supra, de conver. coniug., quidam; et supra, de conver. coniug., placet.

 Omnino
Simile omnino habes supra, de rescript., cum contingat; ff. de fideiussor., Graece § illud, ubi dicitur quod fideiussor in duriorem causam non obligatur omnino.

 Obsequio se devovit
Et sic solemnizavit votum devovendo se religioni illius hospitalis.  Unde compelli debet ut relicto saeculo suum exequatur propositum, supra, de conver. coniug., ex parte abbatis, in fi.

 Calore iracundiae
Si hoc esset verum, non teneret votum, quia inconsultus calor calumniae vitio caret, 2. q. 3, si quem § notandum 2; et 2. q. 3, si quis iratus.  Tempore enim furoris iustum putat esse quod facit, 11. q. 3, illa praepositorum.  Et ira saepe innocentes ad crimen inducit, 11. q. 3, ira saepe.  Et lubricum linguae facile ad consequentiam trahi non debet, ff. ad leg. Iul. maiest., famosi; C. si quis imp. maled., si quis.  Arg. contra 17. q. 4, sunt qui opes.  Et hoc verum est nisi post calorem iracundiae consentiat, ut in 2. q. 3, si quis iratus; et supra, de regular., sicut tenor, in fi.

 Substantia veritatis
Haec erat satis bona defensio, quia nihil refert narrandi diversitas ubi eadem dicuntur, ut infra, de verb. sign., nihil obstat.  Sic quolibet loquendi genere formata institutio valet, si modo per eam liquebit voluntatis intentio, C. de testament., quoniam indignum, in princ.  Et est arg. pro testibus diverso modo narrantibus, dum tamen in substantia facti non discordent, 8. q. 1, in scripturis; de conse. dist. 2, quotidie.  Ber.

 Spes
Nota hic arg. immo quasi expressum est, quod in huiusmodi spiritualibus dolus adversarii non vitiat contractum.  Sic supra, de his quae vi met. caus. fi., cum dilectus; supra, de conver. coniug., ex parte tua; et supra, de conver. coniug., veniens.  Alias si dolus dat causam contractui, non tenet contractus, ff. de dolo mal., et eleganter.  Sed quare in huiusmodi spiritualibus licet dolus alterius interveniat, non vitiatur talis contractus?  Quia talis dolus, bonus dolus est, et bonus dolus non prohibetur, ff. de dolo mal., hoc edicto.  Dolus calliditas ad decipiendum dicitur, ut in praedicta lege ff. de dolo mal., hoc edicto.  Sed per talem dolum non decipitur nec ad malum inducitur, immo conditionem suam facit meliorem, et ideo non vitiat contractum.

 Tempore
Nota quod si quis renunciationis tempore non habeat metum vel violentiam, licet praecesserit vis vel metus, non aget interdicto quod vi, C. quod metus cau., cum te; et hic.

 Voluntarie
Et sic licet ab initio deceptorie inductus fuisset.  Ex quo postea sponte hoc fecit, proxima causa turpitudinis ablata esse videtur.  Simile infra, de despon. impub., de illis 2, in fi.; et C. quod metus cau., cum te; ff. de condi. ob turp. caus., si ob turpem.

 Suspicione
Unde compelli debet vitam mutare; supra, de conver. coniug., significavit.  Maxime cum hoc promiserit, ut patet supra.  Ber.

X 3.32.21 Mulier quae

 Remansit
Viro transeunte ad infideles, puta Sarracenos vel Iudaeos vel etiam haereticos.

 Iudicio ecclesiae
Ergo a contrario sensu videtur, quod si non fuit iudicio ecclesiae separata, quod eo invito religionem intrare non possit.  Et ita aliud est quando iudicio ecclesiae fuit separata ab illo, et aliud quando non fuit separata, sed ab illo propria auctoritate recessit.  Simile infra, de divort., de illa.  Sed si nollet intrare religionem, compelli debet ad ipsum redire utroque casu, sive fuerit iudicio ecclesiae absoluta sive non, infra, de divort., quanto, in fi.  Non obstante illa spirituali fornicatione, cum iam sit emendatus, et incipiat esse quod non fuit, 50. dist., ferrum.  Secus in carnali fornicatione sive iudicio ecclesiae sit separata sive publice sit fornicata, quia non tenetur illam recipere nisi velit quamvis emendatam, supra, de conver. coniug., gaudemus.  Et haec separatio fit tantum quo ad mutatam servitutem, quia vinculum matrimonii non dissolvitur in hoc casu cum alter fidelium transit ad infidelitatem, ut in capitulo praedicto infra, de divort., quanto.  Sed quae est ratio quare in fornicatione carnali non compellitur maritus recipere uxorem etiam emandatam, sed in spirituali compellitur?  Haec potest esse ratio: si maritus cognosceret uxorem post carnalem fornicationem, postea promoveri non potest ea mortua propter defectum sacramenti, et sic praeiudicium ei fieret, 34. dist., si laici; et 34. dist., si cuius uxorem.  Sed hoc non contingit in fornicatione spirituali, quia per poenitentiam purgata est.  Item alia est ratio: in fornicatione carnali anima et corpus polluitur, sed in spirituali tantum anima.  Et in carnali fornicatione non tantum fit in anima quod displiceat marito sed etiam in corpore, quod non fit in spirituali.  Et vir magis scandalizatur ex eo quod fit in corpore et magis offenditur, quam ex eo quod fit in anima.  Et ita causa maioris scandali illati viro fit, ut post carnalem fornicationem non compellatur.  Sed post spiritualem fornicationem compellitur, nisi ad religionem transire voluerit, ut hic dicitur. 

