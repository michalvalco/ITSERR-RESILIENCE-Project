X 2.10 DE ORDINE COGNITIONUM

X 2.10.01 Intelleximus

 Cognoscendum
Ex hac decretali colligitur manifeste quod cum reus in modum exceptionis aliquam exceptionem obiicit actori, de illa incidenti tantum cognosci debeat fundata intentione actoris primo, C. de probation., exceptionem; et C. de exception., si quidem.  Et non sententiare super ea, sed tantum super principali pronunciandum sit.  Super hoc fuit diversitas inter doctores.  Bulg. dicebat quod super incidenti quaestione sive exceptione pronunciari non debet, sed tantum cognosci de ipsa, sed super principali solummodo, quia eo ipso quod pronunciatur super principali quaestione, satis intelligitur esse pronunciatum super incidenti per quandam consequentiam.  Et hoc dicebat per leges illas C. de ordi. iudic., adite; et C. de ordi. iudic., si quaestio.  Et quia ibi dicitur, ad officium iudicis pertinet universam incidentem quaestionem examinare, quoniam non de ea pronunciat sed de hereditate, C. de ordi. iudic., si quaestio, 2. resp.; et C. de adulter., quoniam Alexandrum; et C. de lege Fab. de plag., praeses provinciae.  Mart. et Placen. dicebant quod super hac semper debet pronunciari, ff. de iud., de qua re; et infra, de caus. poss. et propr., cum super; et ff. de minor., intra utile; et ff. de praevaric., praevaricationis; et ff. de liber. caus., liberis § ulti.  Nisi impediatur propter conditionem suae personae, quia est pedaneus iudex, ut C. de iud., quotiens.  Vel conditionem rei, vel quia pupillus est cui movetur quaestio status incidenter, tunc non pronunciatur super causa status sed super hereditate, C. de ordi. iudic., adite.  Dominus Bazian. et Azo cum eo distinguit et bene inter quaestiones sive exceptiones incidentes et emergentes.  Incidens quaestio dicitur quae competit reo etiam ante litis contestationem, puta pactum de non petendo, res iudicata, delatio iuramenti, consanguinitas quae obstat matrimonio, vel aliud quodque impedimentum perpetuum et consimilia.  In his enim obtinet sententia Bulg., quia non pronunciatur in his sed super principali, ut hic expresse apparet.  Et in his non pronunciatur nisi quando civilis incidit in criminali vel econtra, 3. q. 11 § aliquando, vers. qui confitetur; et C. de adulter., quoniam Alexandrum; C. de lege Fab. de plag., praeses provinciae.  Et econtra, cum civilis civili praeiudicat, infra, de ord. cognit., tuam; et 3. q. 11 § si de hereditate; infra, qui fil. sint legit., lator.  Emergentes dicuntur illae quae competunt et emergunt in lite, puta an dilatio sit danda an non, an talis testis sit recipiendus vel non, an talis positio vel interrogatio facienda sit vel non, vel utrum aliquis sit in possessione libertatis vel non.  Et non in istis emergentibus obtinet sententia Mart. et Placen.  Et sic intelligitur lex illa ff. de liber. caus., liberis § ulti.  Et in istis pronunciari debet, alias non posset procedere iudex in principali, nisi in his pronunciaretur, et sic intelligitur lex ff. de iud., de qua re; et decretalis infra, de caus. poss. et propr., cum super.  Vel dic de qua re cognovit, verum est principaliter.  Ad illam legem ff. de minor., intra utile, respondetur quod ibi non fuit pronunciatum super incidenti sed super aetate, et est speciale.  Vel ut restitueretur in integrum ratione aetatis fuit pronunciatum, et ita per consequentiam super aetate pronunciatur.  Ad legem illam ff. de praevaric., praevaricationis, dicunt quod speciale est ibi.  Vel dicas quod necessarium est ut ibi pronuncietur de praevaricatione antequam admittatur ad accusationem.  Et in modum replicationis illud obiicitur, et quia illud competit ante litem contestatam tantum, ideo pronunciatum est, et in hoc est simile exceptioni dilatoriae, quia in hoc ante litem contestatam debet opponi.  Et ideo debet pronunciari super illa sicut in dilatoriis ante litem contestatam pronunciatur, et postea est peremptoria.  Arg. contra infra, de fide instrum., cum Ioannes, ibi pronuniciat Papa super exceptione incidenter proposita in causa appellationis.  Ratio ibi potest assignari, quia cum non pronuncietur in causa appellationis directe super principali quaestione, sed tantum confirmatur vel infirmatur sententia, pronunciari debet super incidenti quaestione opposita in causa appellationis.  Vel si pronunciatur super talibus, non est contra substantiam ordinis iudiciorum, et super incidenti sive peremptoria exceptione pronunciatur, supra, de elect., cum dilectus, ad fi.  Illa exceptio videtur potius incidens quam emergens.  Et idem etiam potest dici in lege ff. de minor., intra utile, quod pronunciatum fuit super incidenti quaestione, scilicet super aetate, nec propterea ius offenditur, nec est contra ordinem iuris quod ibi pronuncietur super aetate, quae fuit incidens quaestio, nec dicitur in iure quod talis sententia non teneat.

X 2.10.02 Cum dilectus

 Armata
Illa vis quae fit cum armis publica est.  Quae vero sine armis privata dicitur, Inst. de public. iudic. § item lex Iulia de vi publica; et ff. ad leg. Iul. de vi public., lege Iulia 1.  Unde isti plus peccaverunt.  Unde versus: vis privata reum deponit ab ordine rerum // sed deportatur si vis armata probatur.

 Exceptionis
Ergo qui excipit, non contestatur litem.  Et sic patet quod qui negat, non excipit.  Ergo qui excipit, non confitetur, ff. de exception., non utique; et infra, de except., cum venerabilis.

 Ipsius dolum
Sed quare debuit nocere ecclesiae dolus abbatis sive violentia, cum delictum personae etc., 16. q. 6, si episcopum?  Sed hic totus conventus consenserat abbati vel ab initio vel ex post facto, arg. infra, de restit. spol., cum ad sedem, in fi.  Sed ratihabitio in maleficio retrotrahitur, et mandato comparatur, ff. de vi et de vi arm., praetor ait § sed et si cum quis.

 Incontinenti
Hoc multum faciebat ad hoc ut restituerentur, infra, de restit. spol., litteras; et infra, de testib., veniens 2.

 Retentionis
16. q. 3, placuit, vers. quod si mala; et C. de praescri. trig. vel quad. ann., si quis emptionis § quod si quis.

 Contra spoliatorem
Vel contra eum qui mandavit vel ratam habuit spoliationem.  Sic infra, de restit. spol., cum ad sedem, in fi.; et ff. de vi et de vi arm., cum a te.  Nisi scienter rem recipiat a deiectore, cum per hoc ei succedat in vitium, infra, de restit. spol., saepe; et supra, de iudic., quia V, et hic, quia per dolum abbatis spoliati sunt.  Et latius patet restitutorium iudicium secundum canones quam secundum leges, etiam ubi quis dolo vel metu perdit rem, 3. q. 1, redintegranda sunt omnia.  Secus est in actione quod metus causa, quae datur contra illum qui metum non adhibuit, ff. quod metus cau., si cum exceptione § in hac.

 Iuxta regulam iuris
ff. de iud., qui prior.  Ber.

 Eadem sententia terminandae
Nam si isti nobiles proposuissent spoliationem suam in modum actionis directae, essent duae principales quaestiones, conventio scilicet et reconventio, et tunc simul sunt tractandae, ut supra, de mut. petit., ex litteris.  Et non valet sententia super una, nisi et super alia in eadem instantia feratur, ff. quae sent. sine appel., illud § ulti.; et C. de compensat., neque scriptura.  Vel saltem appellandum est, et ibi dicitur in lege primo inducta.  Et unam vocat hic sententiam pro tanto, quia continue una post aliam fertur, sed re vera duae etiam sententiae sunt, infra, de caus. poss. et propr., cum ecclesia; et infra, de caus. poss. et propr., cum super.  Nam quot sunt articuli tot sunt sententiae, ff. de minor., etiam § ex causa.

 In modum exceptionis
Hic patet quod quaestio spoliationis non praeiudicat civili quaestioni, nisi proponatur in modum exceptionis, sed criminali semper praeiudicat, sive in modum exceptionis sive in modum actionis proponatur, et sic loquuntur iura 3. q. 1, per totum; et 3. q. 2, per totum; et 2. q. 2, per totum.  Quidam intelligunt hanc decretalem cum ambae quaestiones sunt posessorie.  Sed hoc non est verum, quia abbas non agebat hic possessorio iudicio, immo hic petebat sibi iustitiam fieri super damnis sibi datis in praedis animalium et in aliis, ut patet in antiqua decretali.  De hoc dicitur infra, de ord. cognit., super spoliatione.  Illud potest hic quaeri, utrum exceptio spoliationis interrumpat praescriptionem.  Et est dicendum quod non, quia praescriptio in odium non petentium inducta est, infra, de praescrip., vigilanti; et 16. q. 3 § potest.  Sed qui excipit, non petit, sed petentem repellit, ut hic, et ff. de exception., exceptio dicta, ergo non interrumpit.  Licet sit arg. contra ff. quod metus cau., metum § sed quod praetor, in fi., ubi dicitur quod excipiendo videtur experiri; et ff. rem rat. hab., quo enim tutiore, in fi.; et ff. de exception., agere; et ff. de probation., in exceptionibus.  Item quaeritur utrum exceptio spoliationis possit opponi in qualibet causa?  Et potest dici quod non, quia non opponitur actioni depositi, quia ibi non admittitur compensatio, C. de compensat., compensationes; et C. deposi., si quis vel pecunias; et infra, de deposit., bona fides § sane.  Alii dicunt quod petenti depositum bene obstat exceptio spoliationis, quoniam obiicitur petenti restitutionem, saltem in modum reconventionis et etiam exceptionis, et quaestio spoliationis est privilegiata, infra, de ord. cognit., super spoliatione.  Et ideo satis videtur quod opponi possit actioni depositi, quia favorabilior videtur spoliatio quam actio depositi, licet illa sit bonae fidei.  Sed quid si in modum exceptionis probavi spoliationem, numquid eaedem probationes valebunt, si volo directe petere possessionem?  Dico quod non, nisi adversarius consentiret, infra, de testib., veniens 2.  Sed pone quod succubui in exceptione, numquid possum postea directe agere possessorio?  Videtur quod non, quia eandem quaestionem volo refricare, licet alio genere iudicii, quod non licet, ff. de excepti. rei iud., si quis cum totum § et generaliter.  Sed tamen dico quod possum, nec impedit si succubui, quia possessorium directe etiam potest intentari ex dissimilibus causis, infra, de dona., inter dilectos.  Et si primo agatur criminaliter et non obtinuit, postea agi potest civiliter, C. quan. civ. act. crim., a plerisque.

 Non cogerentur
Quia nec nudi contendere nec inimicis inermes debemus nos opponere, 3. q. 2, oportet.  Sed si conveniatur ab alio quam a spoliatore, non obstat ei exceptio spoliationis.  Sed si criminaliter accusetur, potest excipere quod spoliatus est ab alio quam a suo accusatore, si tota sua substantia vel maiori parte sit spoliatus, ut in quadam constitutione Inno. iiii infra, de restit. spol., extravag. frequens.  Et sic intelliguntur canones isti 2. q. 2, per totum; et 3. q. 2, per totum.

 Restitutio facienda
Quia ad hoc non agebatur.  Semper enim videndum est ad quid agatur, quia secundum modum agendi formatur sententia, infra, de simon., licet Heli; et infra, de accusat., super his; et melius infra, de accusat., qualiter et quando 1.  Nec enim potestas iudicandi ultra id extenditur quam in libello est deductum, ff. comm. divid., ut fundus.  Arg. contra infra, de concess. praeben., ex parte; et 24. q. 3, ecce; et infra, de confess., cum super; et supra, de elect., per inquisitionem; et ff. de adulter., ex lege § si publico, ubi accusator convictus in modum exceptionis punitur, sed testis non punitur, licet crimen ei in modum exceptionis probetur, ut dicitur infra, de except., denique.  Nec infamis reputatur, ut hic, licet eius testimonium reprobetur, ff. de his qui not. infam., Lucius.  Item quid dices si probetur excommunicatio in modum exceptionis contra aliquem, ut repellatur a testimonio vel ab electione, numquid debet vitari?  Potest dicit quod si ex tali facto publica fama laborat, non est ei communicandum, infra, de sent. excom., cum desideres § secundae; arg. 2. q. 1, multi, vers. si quis frater nominatur etc.  Idem dico si in modum exceptionis crimen probetur testi, quod impedit promovendum, arg. supra, de elect., super eo, ut si gravata sit eius opinio, infra, de testib., testimonium.  Nec sufficit quod ex tali facto non irrogetur infamia, sed quod eius opinio in nullo vacillet, 33. dist., laici.  Sicut dicit lex de eo qui fustibus caesus est, licet non sit infamis, tamen ad honores non debet admitti, ff. de decur., eos.  Sic C. de adulter., et si libidine; 81. dist., tantis; infra, de accusat., omnipotens; et C. de procur., reum.  Et sic propter talem infamiam facti potest indici purgatio, arg. infra, de sent. excom., cum desideres § secundae; 2. q. 1, multi, vers. si quis frater nominatur.  Ad contraria signata superius dicas, quod illud capitulum 24. q. 3, ecce, intelligitur cum de crimine constat, sive accusando sive denunciando aut inquirendo, et quocumque tali modo constet, punitur.  Et ideo dicit, ecce crimina undecumque claruerint etc.  Ad illam decretalem infra, de confess., cum super, sic respondeas, quia ibi testis in iure confessus est, et crimen illud continebat causam de qua agebatur, unde punitus fuit, infra, de except., denique, in fi.  Et ei obiectum fuit quod esset particeps simoniae, unde interrogatus et confessus punitur.  In illa per inquisitionem agebatur, ibi: tam in capite quam in membris.  Ad legem illam ff. de adulter., ex lege § si publica.  Potest dici quod iudex qui cognoscit de adulterio ex officio suo punit maritum de lenocinio sine accusatore, quia cum exceptio lenocinii non prosit uxori, obesse debet marito, alias maritus non puniretur de crimine, quod esse non debet, quia publicae utilitatis est, ne crimina remaneant impunita, infra, de sent. excom., ut famae; et ff. ad leg. Aquil., ita vulneratus, vers. fi.

 Reprobatur
Arg. contra infra, de testib., cum tu, ubi dicitur: ne periurii reatu notentur.  Sed illud intelligitur quo ad factum et opinionem.  Et quod hic dicit, referas ad ius, quia de iure non censetur infamis.  Sed infamiam facti forsitan non evitat, ut ibi dicitur.  Et hoc dicitur expresse, ff. de obseq. praest., honori.  Ber.

X 2.10.03 Tuam non credimus

 Ad forum ecclesiasticum
Et ita causa natalium ad ecclesiam pertinet.  Quae sint illae causae quae spectant ad ecclesiasticum forum, dictum fuit supra, de for. compet., cum sit; et supra, de for. compet., licet ex suscepto; et supra, de for. compet., ex tenore.

 Dependentem ex illa
Ex hoc loco satis patet quod si quaestio praeiudicialis incidat in causa, de ea sola primo est cognoscnedum antequam de principali, quia ea probata principalis quaestio est perempta, ut hic dicitur.  Et nota quod si duae sint principales quaestiones, et sunt ambae civiles, quae primo proponitur primo tractatur, et una sententia terminatur, supra, de ord. cognit., cum dilectus; et ff. de iud., qui prior.  Sed quandoque quaestio civilis incidit et praeiudicat civili, et tunc de incidenti est antea cognoscendum et pronunciandum, ut si quis agit de hereditate directe, et alter incidenter proponat quod non sit legitime natus, de hac est ante pronunciandum, ut hic, et infra, qui fil. sint legit., lator.  Vel si proponatur quaestio servitutis, et haec primo expedienda est, 3. q. 11 § si de hereditate; et C. de ordi. cog., si de hereditate.  Quandoque quaestio civilis praeiudicat criminali, et est primo tractanda, ut si aliquis qui credat se liberum accusetur de crimine, et postea moveatur ei quaestio status, primo tractabitur incidens quaestio de statu, 3. q. 11 § si crimen; et C. de ordi. cog., si crimen; et C. de adulter., quoniam Alexandrum; et C. de lege Fab. de plag., praeses provinciae.  Quandoque criminalis praeiudicat civili, ut 3. q. 11 § aliquando, vers. civili.  Quandoque criminalis praeiudicat criminali, 3. q. 11, dicto § aliquando; 3. q. 11, prius est, ubi de hac materia habes satis.  Et sic quandoque una quaestio dependet ab altera.  Et tunc non sunt simul tractandae, quia sic esset diversos intricare processus et sine utilitate.  Simile supra, de iudic., exhibita, ubi simul de principali et exceptionibus cognoscere voluerunt iudices, quod esse non debet, supra, de offi. deleg., prudentiam § sexta; et supra, de for. compet., ex parte; et supra, de for. compet., ex tenore.

 Successionis
Super comitatu campaniae, in quo dicebat regina ista se debere succedere.

 Patienter expectes
Et ita patet quod iudex civilis etiam incidenter, et per reconventionem de causa spirituali cognoscere non potest, infra, qui fil. sint legit., causam quae 1; et infra, qui fil. sint legit., lator, et hic.  De hac materia dictum est supra, de iudic., at si clerici.  Sed contra videtur quod saltem incidenter de tali quaestione cognoscere possit, C. de iud., quotiens; C. de ordi. iudic., aditae; ff. de iuris., si idem; et ff. de iud., qui non cogitur.  Sed est verum quod prius dicitur, licet secus sit in contrariis causis civilibus.

X 2.10.04 Super spoliatione

 Restitutionem petentem
Qui enim petit restitui, ab adversario reconveniri non potest petitorio, sed super alia spoliatione bene potest, ut hic dicitur.  Nec potest ei inferri quaestio proprietatis ab eo, super eo de quo convenitur, ff. de iud., si de vi et possessione; et C. de rei vend., ordinarii; et infra, de restit. spol., in litteris; et infra, de restit. spol., item cum quis; et infra, de restit. spol., ex conquestione, nisi primo fuerit restitutus, ut hic, et infra, de restit. spol., sollicite.  Unde nota quod ubi duae quaestiones possessoriae proponuntur a diversis, illae possunt simul tractari, ut hic secundum illam regulam: qui prior appellat, prior agat, ff. de iud., qui prior.  Et tunc una sententia debent terminari, supra, de ord. cognit., cum dilectus, quia utraque spoliatio privilegiata est.  Si vero unus agit petitorio et aliter possessorio, distingue qualiter reus obiiciat spoliationem.  Si enim petat directe restitui, duae sunt petitiones, quia in modum actionis fit reconventio de spoliatione, et tunc simul tractandae sunt, ut supra, de ord. cognit., cum dilectus.  Si in modum exceptionis proponatur spoliatio, tunc primo tractatur exceptio spoliationis, secundum quod dicitur in illa decretali supra, de ord. cognit., cum dilectus.  Si vero quis agat de spoliatione contra suum spoliatorem vel etiam de re alia, tunc spoliator potest opponere exceptionem de sua spoliatione et in modum actionis et in modum exceptionis, ut hic dicit.  Sit ergo cautus quid sibi magis expediat, utrum agere directe vel excipere.  Si magis expediat reo possidere rem adversarii quam suam recuperare, excipiat, quia probata exceptione sua non compellitur respondere, nisi primo fuerit restitutus, ut in capitulo supra, de ord. cognit., cum dilectus.  Si magis expediat recuperare rem qua est spoliatus, proponat spoliationem suam directe, et ea probata restitueretur, ut colligitur hic, et supra, de ord. cognit., cum dilectus.  Et idem si petitorio agatur, quia reus dupliciter potest proponere suam spoliationem, ut supra, de ord. cognit., cum dilectus.  Et hoc cum super diversis rebus fit conventio et oppositio spoliationis.  Secus videtur quando super eadem re fit conventio et reconventio, quia tunc utilius est proponere spoliationem in modum actionis, infra, de restit. spol., ex conquestione.  Quia restituetur in eo casu ante ingressum principalis causae.  Si vero in modum exceptionis, non restituetur sed repellit agentem.  Et sic utroque casu praeiudicat quaestio spoliationis in hoc casu.  Item recompensatio non potest opponi petenti restitutionem, quia sic indirecte admitteretur reconventio, C. de compensat., compensatione; arg. infra, de except., cum inter, in fi.  Item in momentanea possessione cessat reconventio, C. qui legit. pers. in iud., momentariae.  Sed si ago contra te possessorio, et tu reconvenis me possessorio, et ego excipio contra te in modum exceptionis, de spoliatione eadem de qua convenio te, numquid debeo admitti?  Dico quod sic, quia ad aliud proponitur ut actio, ad aliud ut exceptio, arg. ff. de inoffic. testam., contra veterani, alias est ff. de inoffic. testam., Papinianus § sed neque impuberis; et infra, de testib., veniens 2; et infra, de testib., cum in tua.  Sed quid si ille excipiat de sua spoliatione?  Dico quod potest et elidit actionem meam, et ita remanet conventio et reconventio inefficax.  Si autem expediret ei magis agere quam excipere, proponat de sua spoliatione in modum replicationis, et sic per replicationem elidit exceptionem meam, et sic remanet conventio et reconventio efficax.

