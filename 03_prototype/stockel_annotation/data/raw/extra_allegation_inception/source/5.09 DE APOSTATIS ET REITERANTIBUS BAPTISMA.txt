X 5.09 DE APOSTATIS ET REITERANTIBUS BAPTISMA

X 5.09.01 Praeterea

 Apostasia
Est autem triplex apostasia, scilicet perfidiae, quando quis recedit a fide, 2. q. 7, non potest.  Inobedientiae quando quis transgreditur praeceptum, supra, de maior. et obed., si quis; et supra, de maior. et obed., illud.  Irregularitatis cum quis recedit ab ordine suo sive sumptae religionis, ut hic, et 50. dist., his qui post.  Et dicitur apostata, id est, retro stans, 26. q. 7, non observetis.  Et apostata testis esse vel alium accusare non potest, 3. q. 4, si quis; et 3. q. 4, beatus.  Vincen.

 Liberari
Arg. contra infra, de sent. excom., si vero aliquis.  Illud intelligitur quando clericus licet tonsura non portat, alias clericaliter se habet.  Isti vero tamquam laici per omnia se habebant.  Vel sic, non denegatur hoc quin capientes tales sint excommunicati, sed ecclesia non praecipit illos liberari.  Sic supra, ne cler. vel mon. saecul. neg., sacerdotibus.  Si vero tertio essent admoniti et se non correxerint, nullo privilegio postea gauderent, infra, de sent. excom., in audientia; et infra, de sent. excom., contingit 2.  Et si de talibus vis intelligere quod hic dicit, planum est.

X 5.09.02 Ex litterarum

 Insano
Et vere insano, de conse. dist. 4, qui bis; 51. dist., qui in aliquo; 24. q. 1, miramur § his auctoritatibus.

 Iniuriam
Quod fieri non debet, 1. q. 1, quod quidam, de conse. dist. 4, ostenditur; et 24. q. 1, miramur § his auctoritatibus.  Sed quid est facere iniuriam sacramento?  Dixit Vincen. animae infigitur quidam imago sive pictura vel character.  Unde si alia imago supponeretur, illa prima pictura obscuraretur, et ita videretur obfuscari primum sacramentum.

 Acolythus
Supple qui ministerium suum praestitit rei nefandae.

 Minor aetas
Arg. quod aetati minori subvenitur, de conse. dist. 4, eos; de conse. dist. 4, qui bis; et 15. q. 1, illud § itaque, in fi.; et ff. de minor., auxilium § in delictis, ibi, nisi quatenus miseratio etc.; arg. ff. de minor., si ex causa iudicati § nunc videndum.  Sed illud verum est quod minor aetas non excusat in totum, sed miseratione aetatis mitius punitur, ff. de minor., auxilium § in delictis; et infra, de delict. puer., pueris, ubi de hoc.

 Intentio
Unde facile abstergitur haec culpa propter fraternam pietatem, 22. q. 2, si quaelibet.

 Non valebit
Nam delicti manifestatio dispensationem prohibet propter scandalum quod non est in occulto, immo post actam poenitentiam et in susceptis remanere et ad alios promoveri potest praeter reos homicidii, supra, de temp. ord., quaesitum.

 Religionis
Ex hoc videtur quod ingressus religionis non tollit irregularitatem, ex quo sine dispensatione promoveri non potest.  Arg. contra supra, de fil. presbyt., ut filii; et 56. dist., presbyterorum; et in Auth. de monach., in princ., coll. 1, ubi dicitur quod ingressus religionis omnem tollit irregularitatem.  Tollit etiam ingratitudinem, 19. q. 3, non licet.  Solutio: irregularitas illa quae consurgit ex proprio delicto non tollitur per ingressum religionis, sed favore religionis cum eo dispensatur, ut hic, et infra, de eo qui furt. ord. recep., veniens.  Cum vero non surgit ex delicto proprio, ut infra, de purg. can., accedens, tunc per ingressum religionis tollitur illa irregularitas ita quod sine dispensatione potest ad ordines promoveri, ut in contrariis, sed non ad dignitatem sine dispensatione, infra, de poeni., in quibusdam; supra, de fil. presbyt., ut filii.  Quidam dicunt quod in neutro casu tollitur, sed defertur tantum ad facilitatem dispensandi.  Ber.

X 5.09.03 Tuae

 Habitum clericalem
Qui habitum clericalem abiicit, nisi trina monitione praemissa etiam ipsum reassumat, perdit privilegium clericale, infra, de sent. excom., in audientia; et infra, de sent. excom., contingit 2.

 Tolerandi
Sed quare non sunt tolerandi in habitu saeculari, cum liceat illis qui sunt in minoribus ordinibus uxorem recipere et cum ea morari, supra, de cleri. coniug., si qui; 32. dist., si qui vero; et 32. dist., lectores; et 32. dist., seriatim.  Apostasa enim excommunicatus non est.  Ut cesset omnis obiectio, intellige quod hic dicitur de eo qui infamatus est in ordine sacro vel in aliqua professione cui non licet ultra ad saeculum redire, unde tolerandi non sunt in habitu saeculari sed per censuram ecclesiasticam compellendi nisi se purgaverint accusatore deficiente redire ad ordinem vel religionem, arg. supra, de regular., statuimus; et 20. q. 3, eos qui semel.  Immo incarcerari possunt, infra eodem capitulo, ne damnabiliter evangentur.  De aliis in inferioribus ordinibus constitutis intelligi non posset, quia possunt renunciare in totum ordini clericali, supra, de vit. et honest. cler., ex litteris; et supra, de cleri. coniug., Ioannes; et supra, de cleri. coniug., ex parte; et supra, de cleri. coniug., ut consultationi.  Ber.

X 5.09.04 Quidam

 Ut novo
Istud ut, non tenetur consecutive sed ironice hic dicitur, quia non induunt novum hominem ex quo reliquias prioris hominis retinent.

 Duabus viis
Nisi quandoque ratione officii, 3. q. 7 § tria, in fi.; et supra, de praesump., litteras; et ff. de rei vend., inter officium.  Sed illud ignoravit quod praestaret patrocinium in re sua.

 Lanaque
16. q. 7, in nova; et supra, de elect., cum causam.  Et nemo debet claudicare in duas partes, 49. dist., sacerdotes.  Et nemo potest duobus dominis servire, 26. dist., acutius; et supra, de cleri. coniug., diversis.  Nemo autem filius Dei et diaboli simul esse potest, de poen. dist. 1, resuscitatus § item ut Christus ait.  Nec duobus dominis servire, ut ibi.

 Voluntatis
Sicut enim libero arbitrio homo obediens serpenti periit, sic se gratia Dei vocante propriae mentis conversione salvetur.  Sed tamen si conditionali conditione coacti fidem suscipiunt, eam servare coguntur, 45. dist., de Iudaeis; et 45. dist., quid autem; et 45. dist., neminem; et 23. q. 5, ad fidem, et hic.

 Retroire
Quia qui posuerit manum ad aratrum et respexerit retro non est aptus regno Dei, supra, de voto et vot. redem., magnae; sic 12. q. 1, scimus, in fi.; de poen. dist. 4, si refugientes, vers. fi.  Ber.

X 5.09.05 A nobis

 Minis
Comminando divinum iudicium, 2. q. 1, si peccaverit; 14. q. 6, si res; et supra, de temp. ord., quaesitum.

 Blanditiis
Blanditiis enim et non asperitatibus ad fidem est aliquis invitandus, 45. dist., qui sincera.  Immo et praemiis quandoque, 23. q. 4, debet homo.  Tamen si isti apostatae per huiusmodi non proficiunt, fiat quod hic dixitur, quod intelligo de his qui sunt in sacris ordinibus aut in aliqua professione, ut supra, de apostat., tuae.

 Reservetur
Sicut reservatur vita de misericordia filiis eorum qui crimen laesae maiestatis committunt, 6. q. 1, quaero § verum, vers. fi.; C. ad leg. Iul. maiest., si quis cum militibus, ut vitam sibi poenam existiment, 74. dist., quorundam.  Sic clericus potest uxorem suam ligare, 33. q. 2, placuit, ut sic poena docente humiliter debeat obedire, supra, de elect., cum in cunctis; et 27. q. 1, si homo esses.

 Resipiscant
Tunc cum venia recipi quia ecclesia non claudit gremium redeuntibus, C. de summ. trinit. et fide cath., inter claras, in fi.  Et est arg. 1. q. 7, si quis omnem.

X 5.09.06 Consultationi

 Dispensatione Romani Pontificis
Hic ergo Papa reservat sibi dispensationem.  Sic supra, de haeret., excommunicamus itaque § sane; sic supra, de fil. presbyt., dilectus; et supra, de fil. presbyt., nimis.  Item si iterata unctione fuerit maculatus, 1. q. 7, saluberrimum, in fi.  Item qui rebaptizati sunt, de conse. dist. 4, qui bis; et de conse. dist. 4, eos quos.  Item et qui in subversionem fidei ordinationem recipiunt ab haereticis, 1. q. 7, convenientibus, in fi.; in quibus casibus solus Papa potest dispensare.  Tamen si ad aliam religionem transisset et ordinem ibi suscepisset, sine dispensatione posset in suscepto ordine ministrare, supra, de temp. ord., ex parte, quia ordinem non suscepisset in apostasia.  Ber.

