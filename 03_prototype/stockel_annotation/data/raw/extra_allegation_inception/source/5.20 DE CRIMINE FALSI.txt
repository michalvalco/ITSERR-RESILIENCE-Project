X 5.20 DE CRIMINE FALSI

X 5.20.01 Falsidicus

 Obnoxius
Id est, obligatus.

 Iudici
Qui eum extraordinarie punire potest causa durante, C. de testi., nullum.  Sed causa finita potest accusari lege Cornelia de falsis, ff. ad leg. Corn. de fals., poena legis; et etiam lege Cornelia de sicariis, ff. ad leg. Corn. de sic., lege Cornelia de sicariis et veneficiis tenetur, 1. resp.; et ff. ad leg. Corn. de sic., lege Cornelia de sicariis et veneficiis tenetur § praeterea.  Punitur enim falsus testis, et si conatus non habuit effectum sententia tamen per falsum testimonium dicta vel instrumenta falsa retractari debet falsitate reperta usque ad viginti annos, supra, de except., cum venerabilis.  Nec est mandanda executioni si hoc obiiciatur, infra, de crim. falsi, super eo, ubi de hoc.  Et nulla est secundum quosdam, quia ex ea non datur exceptio, ff. de exception., qui agnitis.  Dominus Azo dicebat quod est aliqua, sed non datur ex ea exceptio cum effectu, ff. de re iud., divus.  Quousque enim constet de falsitate habetur interim pro sententia, supra, de fide instrum., accepimus, ubi de hoc.

 Laedit
Quia in tribus offendit triplex poena ei debetur.  Primo quia Deum offendit septennis poenitentia sibi iniungitur pro periurio, 6. q. 1, quicumque.  Quia iudicem delusit, infamabitur, 12. q. 5, quisquis convictus.  Et verberibus castigabitur, 5. q. 5, illi qui.  Vel extraordinarie punietur, ut dictum est in proxima notula.  Et quia proximum laedit iuxta modum laesionis punietur, arg. 3. q. 9, nihilominus; licet ibi non loquatur de tali poena.

 Reus
De hoc habes 11. q. 3, quisquis.

X 5.20.02 Super eo

 Falsarum
Hic dicebat Laur. quod sine temporis praefinitione semper tractanda est sententia de falso, quia ipso iure nulla est, quia defectus est in iurisdictione, quia falsae litterae nullam attribuunt iurisdictionem.  Sed ubi alias ageretur de falso retractatur usque ad viginti annos, ut dixi supra, de crim. falsi, falsidicus.

 Executioni
Et ita patet quod executor subsistere debet vel sustinere, si obiiciatur quod sententia lata per falsas litteras, sic ff. de iud., si praetor.  Arg. contra supra, de offi. deleg., pastoralis.  Et ibi solvitur hoc ubi plene habes quando fieri debeat executio vel quando non, supra, de re iudic., de caetero.

 Non observes
Et si per errorem per talem sententiam solutum est, potest revocari, C. si ex fals. inst. vel test., si tabulas; C. si ex fals. inst. vel test., et qui; et ff. de exception., qui agnitis.  Ber.

X 5.20.03 Ad audientiam

 Mortis
Hanc poenam ecclesia non imponit, 23. q. 8, his a quibus; et 23. q. 8, saepe; et supra, ne cler. vel mon. saecul. neg., sententiam.

 Degradatis
Sic supra, de iudic., cum non ab homine.  Sed contra videtur infra, de crim. falsi, ad falsariorum, ubi traditur saeculari potestati puniendus.  Sed illud speciale est in falsariis litterarum domini Papae, ut statim tradantur saeculari potestati.

 Charactarem
Arg. contra supra, de rapt., in archiepiscopatu; et supra, ne cler. vel mon. saecul. neg., sententiam.  Solutio: character iste non ita profunde debet infligi ut sanguinem eliciat, sed cutis superficies deformetur in signum maleficii, et hoc propter odium criminis quia facies hominis ad instar caelestis pulchritudinis facta foedari non debet, C. de poe., si quis in metallum.  Sed illa poena alias infligi non debet a iudice ecclesiastico, quia periculum imminet in ipsa infligenda et huiusmodi adustio clericis est prohibita, supra, ne cler. vel mon. saecul. neg., sententiam.

X 5.20.04 Dura saepe

 Per nuncium
Specialiter cum mandato ad hoc destinatum, supra, de rescript., nonnulli.  Io.

 Idoneum
Arg. quod non valent litterae per excommunicatum impetratae, alias enim per quamcumque personam etiam si per servum impetrentur valent, C. de precib. imper. offer., universis.  Quod forte posset intelligi cum princeps ex certa scientia ei concessit litteras, arg. ff. de bon. poss. sec. tab., servus.  Instrumentum enim suspectum est ex persona, arg. supra, de rescript., ad audientiam 2; ff. de edend., si quis.  Similiter non valet rescriptum ab haeretico impetratum, C. de summ. trinit. et fide cath., nullus haereticis.  Io.

 Subiaceat
Ex hoc videtur quod qui contra facit, sit ipso iure excommunicatus.  Sed non credo quod sit excommunicatus ipso iure, quia nec servatur hoc, immo indifferenter videmus quod quilibet per nuncium litteras impetrat, et hoc Papa scit et tolerat, nec aliquem repellit, nisi esset excommunicatus.  Sed hoc intelligitur cum litterae de manibus domini Papae vel bullatoris tantum sunt recipiendae, quia alias falsae sunt, infra, de crim. falsi, licet.  Et ille qui litteras recipit est excommunicatus, ut hic dicit.

 Innovari
Ut supra, de Iudae. et Sarrac., ita quorundam, in fi., ubi de hoc.

 Dies
In quibus deliberet super litteris.  Sic 3. q. 3, induciae § offeratur; et infra, de cleri. excom., illud; et ff. ex quib. cau. maio., ab hostibus § ulti.

 Destruat
Simile 5. q. 1, quidam; et C. de fam. lib., si quis famosum.

 Resignet
Tali qui possit prodesse et non obesse, arg. 22. q. 5, hoc videtur.

 Evadere
Si super hoc lata est per diocesanum, ut hic praecipitur, tamen aliam sententiam domini Papae sive canonis incurrit, infra, de crim. falsi, ad falsariorum.  Quid si aliquis simplex utitur litteris talibus ignoranter?  Non excusatur, quia per alios debet hoc inquirere, arg. 37. dist., ut itaque.  Quid si falsitas fuit ita latens, quod non potuit videri etiam a perito?  Respondeo: quod si fecerit diligentiam quam potuit per se et per alios, non credo ipsum teneri, alioquin non excusatur, arg. supra, de homic., Ioannes; et supra, de homic., quidam; et in aliis pluribus capitulis; et 50. dist., si duo.  Ber.

 Mortis articulo
Casus iste excipitur, 17. q. 4, si quis suadente; infra, de sent. excom., a nobis est; et supra, de offi. ord., pastoralis.

 Relaxari
Arg. ex quo Papa sibi aliquid specialiter reservat, aliis denegat facultatem disponendi aliquid super illo.  Sed ubi absolutionem non reservat, aliis intelligitur esse concessum, infra, de sent. excom., nuper.

X 5.20.05 Licet

 Falsitatis
Circa huiusmodi vitium falsitatis nota quod praeter hos modos qui hic exprimuntur sunt alii casus falsitatis.  Ex dicto enim vel tacito dicuntur litterae falsae, supra, de rescript., super litteris.  Et in tali falso distinguitur prout ibi dicitur, et pro tali falso non punitur nisi quia non habet commodum litterarum.  Et est arg. ad idem ff. ad leg. Corn. de fals., si quis obrepserit.  Item charta dicitur falsa scripto, ut cum scriptum est in ea, omnes canonicos fuisse praesentes qui non fuerunt omnes praesentes.  Et talis ut falsarius punitur, ut supra, de his quae fi. a prael., quanto.  Et ab officio et beneficio talis suspenditur, supra, de testib., tam litteris.  Item dicitur charta falsa si appareat rasa vel mutata in loco suspecto, infra, de privileg., cum olim propter; et supra, de fide instrum., inter dilectos; et supra, de relig. dom., cum venerabilis.  Immo et qui litteras iudicium tali modo falsat, puniri debet in beneficio suo, supra, de rescript., olim.  De hac rasura dicitur infra, § quinta.  Item praesumitur falsum rescriptum, licet forsitan non sit, ita quod per ipsum non procedatur, si habet in se vitium latinitatis, supra, de rescript., ad audientiam 1.  Item si instrumentum suspectum inducitur et ei non imponitur fides, dicitur falsum, C. de probation., iubemus.  Item dicuntur litterae falsae, si episcopus appellatur filius.  Vel si Papa uni loquitur in plurali, infra, de crim. falsi, quam gravi.  Item rescriptum dicitur falsum si est impetratum sine mandato, supra, de rescript., nonnulli.  Item alios novem modos falsitatis habes hic expressos.  Et quicumque tali modo vel alio quocumque litteras domini Papae falsaverit vel usus fuerit illis scienter, excommunicatus est, ut infra, de crim. falsi, ad falsariorum.  Et debet tradi curiae saeculari convictus et degradatus, ut ibi dicitur.  In aliis autem falsitatibus praedictis, licet puniri debeant, non sunt ipso iure excommunicati, nec curiae saeculari tradendi, nisi forte episcopus diocesanus generalem tulerit excommunicationem, sicut Bononiensis fecit qui excommunicavit omnes illos qui falsum intrumentum fecerunt vel fieri fecerunt, vel qui testimonium falsum tulerit vel procuraverit fieri, vel qui ignem apposuerit.

 Apponatur
Apponens secundum leges aqua et igne interdicitur, ff. ad leg. Corn. de fals., si quis falsis.

 Tenuem
Quicumque radit vel immutat rescriptum domini Papae sibi assignatum, excommunicatus est et falsarius, ut dixi in proxima notula.  Et in hoc nullam distinctionem adhibeo, licet sit arg. contra supra, de fide instrum., ex litteris.  Quia intelligo illam rasuram factam per illum qui litteras ipsas scripsit, et non per illum qui utebatur illis.  Si vero litterae clausae essent, non nocet rasura in quocumque loco fuerit, quia non est praesumptio contra impetrantem.  In aliis autem litteris vel instrumentis potest distingui utrum sint rasurae in loco suspecto, ut tunc obsit, supra, de relig. dom., cum venerabilis.  Vel non suspecto ubi nulla vis est, et tunc non obest arg. illius decretalis supra, de fide instrum., ex litteris; et supra, de relig. dom., cum venerabilis.  Et hoc intelligitur quando rasura est in loco suspecto.  Et sic non contradicit infra, de crim. falsi, ex continentia, quae intelligitur quando rasura non est in loco etiam suspecto, et modica est rasura, scilicet paucarum litterarum.

 In forma scripturae
Quia per comparationem litterarum probatur falsitas, C. de fid. instrum., comparationes.  Et ex stylo dictandi fit comparatio, ut hic dicit.  In aliis autem litteris non attenditur talis comparatio.

 Chartae
Et in hoc est alia comparatio notanda, scilicet quod rasura chartae quantumcumque sit subtiliter rasa sive incisa.  Si aliter discerni non possit, elevari debet ad solem et interponi debet inter solem et oculos et statim apparebit rasura.

X 5.20.06 Quam gravi

 Dictamine
Supra, de crim. falsi, licet, in fi.  Ber.

 In plurali
In his ergo potest deprehendi falsitas et de facili, quia facile est videre qualiter appellet episcopium vel inferiores et cui loquitur in plurali.  Secundum antiqua tempora hoc non servabatur.  Gregorius enim loquebatur uni in plurali, et de se quandoque singulariter quandoque pluraliter, supra, de praescrip., nihil; 23. dist., communis filius; et 99. dist., ecce.  Sed hoc faciebat ex magna humilitate et tunc erat talis consuetudo, sed illa immutata est.  Alii episcopi appellant suos subditos fratres vel socios, 8. q. 1, quid autem; et 10. q. 3, cavendum; et infra, de excess. praelat., pervenit.

 Tam in bulla
Ut supra, de crim. falsi, licet.

X 5.20.07 Ad falsariorum

 Examinent
Quod si non fecerint, in dolo esse videntur.  Sine dolo enim falsum non committitur, C. ad leg. Corn. de fals., nec exemplum.  Et affectatores ignorantiae dici possunt, supra, de clan. despon., cum inhibitio.  Unde talis ignorantia crassa et supina potest dici, infra, de cleri. excom., Apostolicae.

 Dixerint
Potest suppleri: quod non probaverint, quia qui ignorantiam allegat eam probare tenetur, supra, de elect., innotuit.  Maxime cum hoc inquirere teneantur auctoritate huius constitutionis.  Alias si probaret se diligentiam quam potuit et debuit adhibuisse, non esset ei imputandum, ut dixi supra, de crim. falsi, dura.  Quia iusta ignorantia excusat eum, quia non videtur teneri nisi postquam scit hoc, supra, de crim. falsi, dura; et infra, de crim. falsi, accedens.  Ex quo enim inquisivit a peritioribus non est ei imputandum, 26. dist. § Ioannes; ff. de iuris et fact. ignor., regula § 1, in fi.  Fecit enim quod potuit, et 44. dist., Ephesiis; et divinare non tenebatur.  Sic infra, de excess. praelat., inter dilectos, ubi excusatur ignorantia.

 Falsarios
De quibus habuisti supra, de crim. falsi, quam gravi, ut ibi dixi.  Omnes enim tam principales quam fautores sunt ipso iure excommunicati, ut hic patet.

 Deprehensi
Et criminaliter convicti.  Ibi enim, ut dicit lex, indagatio fiet acerrima ubi poena est gravissima, C. ad leg. Corn. de fals., maiorem.  Et ubi civiliter agitur, mitius est agendum, C. ad leg. Corn. de fals., damus.

 Tradantur
Qualiter tradi debeant habes infra, de verb. sign., novimus.  In tribus enim casibus traditur aliquis statim post degradationem curiae saeculari, ut hic, et est unus, ut dixi supra, de haeret., ad abolendam, 11. q. 1, si quis sacerdotum.

 Legitimas
Poena enim falsi in libero homine est deportatio et omnium bonorum publicatio; in servo ultimum supplicium.  Sic distinguit lex ff. ad leg. Corn. de fals., poena legis § poena falsi; et C. ad leg. Corn. de fals., ubi falsi.  Et ibi ultimo supplicio punitur crimen falsi.  Et hoc est verum de his qui falsant rescriptum principis, de quibus hic intelligitur.  Qui vero falsant litteras aliorum aliter puniuntur sed levius, supra, de crim. falsi, ad audientiam.  Et haec poena imponitur illis qui per se vel per alios vitium falsitatis exercent, ut patet per istam litteram ubi loquitur de his qui litteris falsis ab aliis impetratis utuntur.

 Sub nomine nostro
Id est, qui litteris falsis utuntur per alios impetratis sub nomine nostro.  Isti minus puniuntur quam illi qui per se hoc faciunt vel per alios, ut patet per hanc litteram et superiorem, C. ad leg. Corn. de fals., maiorem.

 In istis
De quibus hic dicitur, qui utuntur litteris per alios impetratis.

 In illis
Scilicet qui per se hoc procurant de quibus praemisit.  Vel dic, in istis, id est, laicis; in illis, id est, clericis.

 Negligentia
Haec tamen quandoque dolo comparatur, cum scilicet dissoluta est crassa et supina, ff. mand. vel cont., si fideiussor.

X 5.20.08 Accedens

 Praesumi non debeat
Nota quod non praesumuntur litterae falsae quae sunt de simplici iustitia et quae de facili possunt haberi, sicut non praesumitur quod in re modica dolose agatur, ff. de dolo mal., si oleum § ulti.; cum lege sequenti ff. de dolo mal., id est.  Unde si quis suggessit falsum in litteris quae sunt de simplici iustitia, non statim praesumendae sunt falsae nisi probetur quod ex certa scientia falsum suggessit, quia qui dicit quod falsum ex certa scientia suggessit, dolum allegat.  Sed dolus ex perspicuis indiciis probari debet, C. de dolo mal., dolum.  Si tamen alter vult probare ignorantiam, auditur.  Sed qualiter eam probabit?  Dico quod per iuramentum, infra, de sent. excom., si vero aliquis; et 34. q. 2, in lectum.  Sed pone quod falsum affirmet circa rem propriam, cuius notitiam habuit?  Praesumitur primo contra ipsum, quia non praesumitur quis ignorare factum propriae rei, C. de rescind. vend., quisquis, quod verum est.  Sed illam praesumptionem elidit haec praesumptio, quia non praesumitur dolum commisisse circa litteras, quae de facili habentur, ut hic dicitur.  Et sic una praesumptio elidit aliam circa idem factum, ff. de in int. rest., divus; supra, de praesump., litteras.  Arg. contra supra, de elect., cum inter R.

 Usus est
Simile infra, de excess. praelat., inter dilectos.  Arg. contra supra, de crim. falsi, ad falsariorum, ubi non excusatur qui usus est falsis litteris ignoranter.  Sed illud intelligendum est de his quae non sunt de simplici iustitia quae non possunt haberi de facili, unde illa praesumptio eos condemnat, hic excusatur a contraria praesumptione, in litteris de simplici iustitia non est praesumptio contra impetrantem.  Unde per ignorantiam excusatur, si statim desistat quando scit eas falsas.  Io.

X 5.20.09 Ex conscientia

 Rasuras
Non in narratione facti, quia ex hoc nulla suspicio esset, supra, de fide instrum., ex litteris.  Nec per talem rasuram facta fuit ambiguitas in nomine, supra, de fide instrum., inter dilectos.  Contra habes quod rasura inducit suspicionem, supra, de relig. dom., cum venerabilis; et infra, de privileg., cum olim propter; et supra, de crim. falsi, licet § quinta, ubi de hac materia.

 Sapientis
Modica suspicio non debet sapientis animum immutare, supra, de simon., etsi quaestiones; et 1. q. 1, iudices.  Io.

 Causae
Quod fieri potest, supra, de elect., cum dilectus, ubi de hoc, in fi.  Et sub poena ordinis et beneficii potest se aliquis obligare, 1. q. 7, quotiens; et de conse. dist. 2, ego Berengarius.  Ber.

 Renunciandum
Supra, de regular., ad Apostolicam; et supra, de for. compet., dilecti; et supra, de for. compet., si diligenti; et C. de pacti., si quis in conscribendo; et C. de episc. et cler., si quis in conscribendo.

 Imponatis
Sed numquid propterea est ecclesia illa adversario assignanda?  Respondeo: non nisi probet primo se habere ius in illa, supra, de rescript., olim, in fi.

