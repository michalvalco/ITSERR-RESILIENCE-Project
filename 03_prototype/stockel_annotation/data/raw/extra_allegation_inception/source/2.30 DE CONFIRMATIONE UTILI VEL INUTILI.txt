X 2.30 DE CONFIRMATIONE UTILI VEL INUTILI

X 2.30.01 Si quis rei

 Litigiosae
Res litigiosa est de cuius dominio causa movetur inter petitorem et possessorem iudiciaria conventione, ut traditur C. de litig., authen. litigiosa res.  Et sic controversia super possessione orta non facit rem litigiosam, quod verum est.  Et super res litigiosas novum privilegium impetrari non potest, supra, de testib., causam quae 2; et supra, ut lite penden., a memoria; et supra, ut lite penden., dilectus; et infra, de confirm. util. vel inutil., bonae.  Nec ad aliam potest transferri personam, 11. q. 1, quia res; et supra, ut lite penden., ecclesia 1; et in Auth. in med. lit. non fier. sac. § si vero nondum, coll. 8.  Et non obstante privilegio tali sive indulgentia iudex procedere debet.

 Confirmationem
Nota quod confirmatio impetrata sub forma communi sive etiam innovatio nihil novi iuris tribuit, sed solummodo vetus conservat, 12. dist., praeceptis; arg. 30. q. 3, illud; et infra, de confirm. util. vel inutil., cum dilecta, et capitulis sequentibus; et infra, de privileg., quia intentionis.  Unde per talem confirmationem vel innovationem non impeditur petitio alterius vel iudicis cognitio, infra, de concess. praeben., quia diversitatem; infra, de confirm. util. vel inutil., bonae; arg. 9. q. 3, conquestus; 9. q. 3, nunc vero; et supra, de offi. ord., licet; et ff. ne quid in loc. pub., praetor ait § si quis a principe.  Quia hoc facit Papa sine praeiudicio alicuius, ut patet per iura praedicta.  Quid ergo valent huiusmodi confirmationes?  Parum valent, nisi quis solet plus timeri quod specialiter etc., 23. dist., quamquam.

 De quaestione postea exorta
Quia dicit hic non esse licitum iudici cognoscere de quaestione exorta sine mandato Papae.  Dicit Vincen. quod si post confirmationem moveatur ei quaestio, an licite obtineat beneficium an non, non est licitum iudici de hoc cognoscere sine mandato Papae.  Sed si ei obiicitur crimen, non impeditur propter confirmationem iudicis cognitio.  Sed certe non est verum, si confirmatio sit facta in forma communi sine causae cognitione.  Si autem cum causae cognitione confirmatio sit facta, tunc verum est quod dicit Vincen.  Et idem dicit quod Tanc. et Laur. dicit, quod si moveatur quaestio an talis confirmatio valeat vel non, de hoc non potest cognoscere iudex inferior, quod verum est.  Tanc. distinguit et melius: aut enim confirmatio facta fuit sine causae cognitione in forma communi, et tunc non impeditur petitio alicuius vel cognitio, in quo casu loquuntur iura superius assignata.  Si vero confirmatio fiat de beneficio alicuius vel de aliqua sententia cum causae cognitione, et hoc cognito Papa ex certa scientia confirmat tibi beneficium tuum vel sententiam latam de quaestione illa, si postmodum quaestio suboriatur, nullus poterit iudicare sine speciali mandato Papae.  Et hoc intelligitur ex ipsa confirmatione, quia tunc simpliciter confirmat nulla conditione apposita.  De tali confirmatione habes supra, de offi. deleg., quoniam abbas; et supra, de transact., sicut; et supra, de pact., quotiens; et supra, de testib., veniens 1; et supra, de offi. deleg., coram, in fi.; et infra, de testamen., Raynutius; et infra, de testamen., Raynaldus; et infra, de instit., ex frequentibus; et infra, de confirm. util. vel inutil., venerabilis.  Et in aliis confirmationibus cum dicitur: confirmamus sicut iuste possides.  Sicut exponitur, id est, si, infra, de concess. praeben., quia diversitatem.  Et istas duas decretales intelligebat Tanc. de confirmatione, quae fit cum causae cognitione ex certa scientia Papae.  Tamen si certum esset quod per falsi suggestionem confirmatio sit obtenta, non valebit huiusmodi confirmatio, infra, de confirm. util. vel inutil., de confirmationibus.  Et sic possunt intelligi istae duae decretales.  Ber.

X 2.30.02 De confirmationibus

 Iudicandum
Nisi per eum qui concessit vel successorem, ut notatum est in glossa pracedentis decretalis supra, de confirm. util. vel inutil., si quis.

X 2.30.03 Bonae memoriae

 Mandarunt
Quod facere non debuerunt, quia appellatione interposita nihil est innovandum, 2. q. 6, appellatione; et ff. nihil inn. appel., appellatione.  Immo revocari debet executio antequam de appellatione cognoscatur, supra, de iureiur., veniens; et supra, de appell., dilecti filii 1.

 Caute praeveniens
Quod facere praemature non debet, ut appellantem in commissione impetrata supplantet, supra, de appell., oblatae.  Secus si non praeveniat diligentiam appellantis, infra eodem capitulo § verum, quia tunc valent primae, ut ibi.

 Mentio habebatur
Et ideo non valuerunt, supra, de rescript., ex parte S, ubi de hoc.

 Generare
In hoc scilicet, quod non obstantibus primis litteris confirmationis iudices dati ad appellationem cognoscent de ea, supra, de confirm. util. vel inutil., si quis; arg. infra, de confirm. util. vel inutil., cum dilecta, ad fi.  Arg. simile supra, de testib., ex parte; et supra, de testib., causam quae 2; et infra, de privileg., dudum.  Ber.

 Si dicatur
In secundis litteris impetratis ab appellante.  Et quod dicit, si dicatur, supple maxime.

 Nullis litteris
Per hanc generalitatem nihil revocatur, supra, de dolo et contu., ex litteris; et ff. de lege Corn. de fals., divus.  Nec valet legatum vel stipulatio fundi in genere facta, nullo fundo demonstrato, ff. de iure dot., cum post divortium § gener a socero; et ff. de iure fisc., ita fidei.  Expressam enim debent facere mentionem de primis ad hoc, ut primae revocentur, supra, de offi. deleg., ex litteris.

 Forma
Id est, in forma communi.

 Nil diceretur
Quod eas revocaret.

 Tamdiu
Ista littera multum videtur contradicere priori, quae dicit quod posteriores debent praeiudicare prioribus.  Et hic innuitur quod valent litterae confirmationis primae, ergo non est opus ut in prioribus fiat mentio de appellatione, et ita non refert utrum in secundis fiat mentio de primis vel non.  Unde debet intelligi § iste in eo casu cum primae valent, cum appellatus non praevenit diligentiam appellantis, sed expectavit legitimo tempore, et sunt litterae sine aliquo vitio, et sic procedent primi iudices ad confirmandam vel infirmandam sententiam, ut supra, de appell., oblatae, ad fi.  Quia per talem generalitatem non revocantur primae legitime impetratae, ut dicitur in proxima notula.  In primo casu non valent primae litterae, quia appellatus praevenit diligentiam appellantis, nec fecit mentionem de appellatione, ut patet ex ipsa littera.  Vel dic quod iudices dati super appellatione debent cognoscere de iniquitate sententiae, et litterae confirmationis tamdiu valebunt, quousque constet de iniqua sententia.  Et si sententia confirmetur, remanebit confirmatio in statu suo.  Si vero cassetur, confirmatio non valebit, arg. supra, de fide instrum., accepimus § interim; et infra, de confirm. util. vel inutil., cum dilecta, in fi.  Arg. ad hunc sensum littera ista competentius adaptatur.  Et ista fuit simplex confirmatio sententiae quam fecit Papa in forma communi commissa impetranti.  Alias quare fuisset posita haec decretalis in titulo isto?  Potius debuisset poni in titulo de appellationibus, si deberet intelligi secundum illam decretalem supra, de appell., oblatae.  Et ex littera utriusque decretalis patet intellectus iste.  In illa supra, de appell., oblatae, dicit quod Plebanus de Sambro super observatione sententiae litteras ad iudices impetravit commissionis, sicut rationabiliter lata erat.  Et hic dicitur quod rescriptum confirmationis fuerat assecutus, quia Papa eam confirmavit in forma communi.  Et sic non intelligitur ista secundum illam, et litterae confirmationis non mittuntur hic iudicibus, sed illis qui confirmationem impetrant.  Ber.

X 2.30.04 Cum dilecta

 Non videremus
Nec poterat videri quod non erat, ut 35. q. 5, ad sedem, ultra unam columnam, vers. hic ergo evigilent etc.  Et hoc ideo non poterant videre, quia innovatio nihil novi iuris tribuit, infra, de privileg., ex parte abbatissae; et infra, de privileg., quia intentionis.  Et si originale cassatur, similiter et innovatio sive confirmatio, ut supra, de fide instrum., inter dilectos; et supra, de re iudic., cum inter vos.

 Iure sit civili
In Auth de testi. § quoniam multae, coll. 7; et in Auth de testi. § haec vero, coll. 7; et ff. ad leg. Aquil., in lege Aquilia; ff. de in int. rest., divus; et C. de usuris pupil., pupillus.  Et iure canonico supra, ut lite non cont., quoniam, 1. resp.; et supra, de testib., significavit; et supra, de testib., cum olim.

 Similitudine provocati
Similis enim aequitatis ratio similia iura suadere videtur, arg. supra, de consti., nam concupiscentiam; et C. ad leg. Falc., cum certum; ff. ad leg. Aquil., illud; et supra, de translat., inter corporalia; et C. de constit. pecun., divi Hadriani.  Item arg. eandem esse rationem in testibus et instrumentis, C. de fid. instrum., in exercendis; et supra, de testibus cog., pervenit 1.

 Duximus innovanda
Ne si vetustate consumantur, nulla fides eis adhibeatur, arg. supra, de fide instrum., inter dilectos.  Arg. contra quod instrumentis vetustate consumptis vel a muribus rosis sit adhibenda fides, ff. de bon. poss. sec. tab., tabulas § si rosae; et supra, de fide instrum., si instrumenta.

 Novum ius
Simile 12. dist., praeceptis.

 Procuratricem
Sic ergo femina potest esse procuratrix, sic et arbiter, supra, de arbitr., dilecti.  Similter et iudex, 12. q. 2, cum devotissimam.  Nam et monachus de mandato abbatis potest esse procurator, 16. q. 1, monachi.  Vel dic quod ratione administrationis potest esse procuratrix, sicut et abbas, supra, de transact., contingit; et infra, de censib., sopitae.  Vel ideo potuit esse procuratrix ecclesiae suae, sicut miles in causa connumeri sui, ff. de procur., filiusfamilias § veterani.  Vel dic quod verius est quod Papa ex certa scientia constituit eam procuratricem, unde de hoc non est disputandum, 16. q. 4 § qui autem; et C. de crim. sacr., disputari; et ff. de re iud., quidam consulebant; et supra, de offi. deleg., cum vigesimum.  Alias femina non potest esse procuratrix, 3. q. 7, infamis § tria; et C. de procur., alienam; ff. de regul. iur., feminae.  Sed si Papa in sua persona vellet agere, coram quo agere debet?  Debet super hoc arbitros eligere vel delegare causam alii, arg. ff. de iuris., qui iurisdictioni.  Vel posset esse iudex in causa ecclesiae suae.  De hoc dictum est supra, de iudic., cum venissent.

 Ad interruptionem
Sic supra, de praescrip., illud; et supra, de praescrip., auditis, ubi de hoc.

 Legitimam
Scilicet centum annorum, quae sola currit contra Romanam ecclesiam, supra, de praescrip., cum vobis.

 Diocesi
Ut 16. q. 7, omnes basilicae; et 18. q. 2, monasteria; et infra, de relig. dom., constitutus.

X 2.30.05 Ad nostram audientiam

 Personaliter
Scilicet tacita veritate quod sit regularis.  Et si exprimeretur, sunt falsae litterae, quia in talibus personis administratio non confirmatur, infra, de confirm. util. vel inutil., porrecta.  Secus esset si realiter aliqua concedantur seu confirmetur, quia tunc valent.  Favore enim religionis multa eis conceduntur, infra, de privileg., ex parte tua 2; et infra, de privileg., pastoralis; et infra, de privileg., dudum.  Et summa est ratio quae pro religione facit, ff. de rel. et sump. fun., sunt personae.

X 2.30.06 Porrecta nobis

 Impetrasse
Tacita veritate, quia tales prioratus non confirmatur, supra, de confirm. util. vel inutil., ad nostram.

 Non credamus
Quia omnium habere memoriam et in nullo peccare potius est divinitatis quam humanitatis, C. de vet. iure enucl., tanta § si quid autem.

 Confirmantur
Licet enim prioratus aliquando perpetui sint, infra, de statu monach., monachi.  Nec possunt removeri sine ordine iuris, ut ibi, non tamen confirmantur, ut hic, et supra, de confirm. util. vel inutil., ad nostram.  Similiter nec episcopatus confirmari consueverunt, licet sint perpetui.  Est enim ratio quare non confirmantur, quia regulariter verum est quod non sunt perpetui, infra, de statu monach., cum ad monasterium § tales.  Unde removentur pro voluntate abbatis, ut ibi dicitur, quia de facili huiusmodi regulares, etiam si sint perpetui, removentur, infra, de simon., per tuas 1, in fi.  Sed si administratio ex certa scientia et cum causae cognitione esset alicui confirmata, non posset inde removeri sine mandato Papae, ut supra, de confirm. util. vel inutil., si quis; et supra, de confirm. util. vel inutil., de confirmationibus; et 16. q. 1, pervenit.  Sed si confirmentur et in litteris fiat mentio de ipsis prioratibus, non valent litterae.  Immo sunt falsae, ut hic dicit, et sunt puniendi tamquam falsarii, nisi evidenter appareat quod ex certa scientia domini Papae hoc processerit.  Si vero non fiat mentio de prioratibus, tacita veritate sunt impetratae, et ita utroque casu non prosunt, ut hic patet.

 Falsitatis
Qualiter falsarii puniendi sunt, habebis infra, de crim. falsi, ad falsariorum.

X 2.30.07 Examinata causa

 Iuris et compromissi
Duplici ergo ratione non valuit arbitrium.  Primo quia contra ius fuit latum arbitrium, forte per sordes vel per gratiam, et ideo nullum, C. de recepti., arbitrorum.  Sic etiam obtinet in aliis iudicibus, si ferant sententiam contra ius scriptum, non tenet, 2. q. 6, ei qui § diffinitiva, vers. item si contra ius.  Sed contra ius litigatoris lata bene tenet sententia a qua non est appellatum, ut ibidem dicitur, et supra, de re iudic., cum inter vos, in fi.  Et idem intellige in arbitrio, quia contra formam compromissi nihil potest facere arbiter, supra, de arbitr., cum dilectus; ff. de recepti., pedius, in fi.; et ff. de recepti., non distinguemus § de officio.

 Non obstante confirmatione
Et ita patet quod confirmatio nihil vel modicum operatur, quia si aliquid invenit, confirmat illud, alias nihil operatur, infra, de concess. praeben., quia diversitatem.  Et sic patet quod confirmatio sub forma communi non impedit petitionem alterius nec cognitionem iudicis.  De hoc dictum est supra, de confirm. util. vel inutil., si quis.  Arg. quod si principale cassatur, et accessorium, supra, de fide instrum., inter dilectos; et supra, de re iudic., cum inter vos.

 Sicut provide
Haec enim verba, sicut provide, in confirmationibus posita conditionaliter intelliguntur, ut hic patet, et infra, de concess. praeben., quia diversitatem.  Arg. contra infra, de confirm. util. vel inutil., venerabilis.  Secus si ponuntur in privilegio, quia cum privilegium sit lex privata, certum debet ibi poni, ut aliquid concedat privilegium, infra, de verb. sign., abbate.  Alias esset inutile, infra, de privileg., in his; arg. supra, de offi. deleg., quoniam abbas; et supra, de elect., cum monasterium.  Io.

X 2.30.08 Venerabilis frater

 Amicabilis compositio
Bene dicit amicabilis compositio, quia transactio super decimis ut aliquid temporale detur pro decimis non valet, infra, de rerum perm., exhibita.  Nec super alio spirituali, supra, de transact., constitutus.  Sed compositio bene intervenit in decimis et aliis spiritualibus, supra, de transact., statuimus; et supra, de transact., de caetero; et infra, de decim., ex multiplici.

 Tenor compositionis insertus
Ut per hoc appareat quod compositio legitima fuerit, et non possit de ea dubitari, arg. supra, de confirm. util. vel inutil., si quis; et supra, de confirm. util. vel inutil., de confirmationibus.  Unde non posset alius iudex ulterius de quaestione suborta cognoscere, ut ibi dicitur, quia Papa ex certa scientia cum eam viderit, confirmavit.  Immo si compositio alias non valeret, ex quo Papa ex certa scientia confirmat, valet, supra, de transact., sicut; et supra, de transact., veniens.  Si vero tenor compositionis non esset ibi insertus, nec ipse vidisset compositionem, sicut provide facta est, nihil operaretur, ut supra, de confirm. util. vel inutil., examinata; et ut dictum est supra, de confirm. util. vel inutil., si quis.  Sed numquid neccesarium erit de caetero ostendere instrumentum compositionis, postquam ostenditur confirmatio Papae, in qua continetur tenor compositionis?  Arg. quod sic supra, de fide instrum., si scripturam; C. de edend., authen. si quis in aliquo.  Sed non credo quod de caetero expediat ostendere instrumentum compositionis de necessitate, cum auctoritate Papae transcriptum sit et redactum in publicam confirmationem, C. de testament., publicati; et infra, de privileg., cum olim essemus; et arg. supra, de fide instrum., si instrumenta.  De hoc nota infra, de verb. sign., abbate.

 Sicut sine pravitate
Per ista verba quae in confirmationibus conditionaliter intelliguntur, ut dictum est supra, de confirm. util. vel inutil., examinata.  Dubitabatur an teneret compositio, quia non videbatur eam confirmasse simpliciter, unde eam servare timebant.  Sed errabant, quia illud intelligitur cum Papa confirmat ea quae non videt, et ideo dicit in confirmationibus, sicut sine pravitate.  Sed quando cognoscit de compositione et videt ea quae confirmat, tunc licet illa verba ponantur in confirmatione, non intelliguntur conditionaliter sed causative, et sic intelligitur.  Sicut sine pravitate facta fuit compositio, id est, quia sine pravitate.  Ber.

 Si praemissis veritas suffragatur
Id est, si compositio taliter fuit facta et confirmata tenore compositionis inserto, quia per hoc apparet quod ipsam approbavit, unde mandat eam servari.

X 2.30.09 Sua nobis

 Minui
Quia non debet inde procedere iniuriarum occasio, unde iura nascuntur, C. und. vi, meminerint; infra, de accusat., qualiter et quando 1.  Et quia si sua iura unicuique episcopo non servantur, quid aliud est quam ut ordo ecclesiasticus confudatur, ut 11. q. 1, pervenit.  Nec fuit intentio domini Papae per confirmationem huiusmodi aliquid subtrahere episcopo diocesano nec etiam per collationem cardinalis, immo remanet ius salvum diocesano episcopo, infra, de relig. dom., quia monasterium.  Et dicit Papa: nec honorem meum reputo in quo fratres meos honorem suum perdere cognosco, ut 99. dist., ecce.  Et sic patet quod per confirmationem huiusmodi ius alterius non tollitur.  Sic etiam licet Papa recipiat aliquem sub sua protectione, non propterea eximitur a iurisdictione sui episcopi, infra, de privileg., ex parte tua 1.  Sic licet aliqui assumantur in confraternitatem Hospitalariorum sive Templariorum, non eximuntur a iurisdictione suorum episcoporum, infra, de privileg., cum et plantare; et infra, de privileg., tuarum; et infra, de privileg., quidam.  Ber.
BOOK III

