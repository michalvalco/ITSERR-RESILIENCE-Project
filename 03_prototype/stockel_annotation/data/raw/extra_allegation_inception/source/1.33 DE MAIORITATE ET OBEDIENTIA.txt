X 1.33 DE MAIORITATE ET OBEDIENTIA

X 1.33.01 Cum certum

 Maior
Nisi posterior ordinatus fuerit a maiore, infra, de maior. et obed., per tuas; et ff. de alb. scrib., decuriones; et ff. de alb. scrib., in albo; et 93. dist., praecipimus.

 Fuerit
Arg. qui prior est tempore, potior est iure, 75. dist., ordinationes presbyterorum; et 7. q. 1, factus est; et 27. q. 2, duobus; 17. dist., concilia § hinc etiam; et 17. dist., episcopos; et C. qui pot. in pign. hab., diversis; et C. qui pot. in pign. hab., si in fundum.  Arg. contra 74. dist., episcoporum; et ff. qui pot. in pign. hab., interdum; et ff. si cert. pet., creditor.  Arg. contra infra, de iure patron., illud; ff. de rel. et sump. fun., impensa; 8. q. 1, licet; ff. qui et a quib. man. lib., si quis habens.  Quae etiam facit pro contraria parte.  Solutio: 1. resp. est vera, contraria sunt specialia et casualia, ut patet per singula contraria.

 Actione
Id est, tractatu.  Sic 16. q. 7, in non actione, id est, tractatu nono die habito, et 16. q. 3, prima actione.  Vel dic de concordi actione, id est, concordi consensu, vel saltem maioris partis, 65. dist., sane; et 65. dist., non debet; et 65. dist., episcopus.

X 1.33.02 Si quis venerit

 Decretum
Iustum, scilicet.  Et sic habes quod episcopus potest facere decretum sive constitutionem in sua diocesi, de conse. dist. 3, pronunciandum.  Episcopi enim possint condere canones episcopales, quia quilbet populus et quaelibet ecclesia sibi potest constituere aliquod ius, 1. dist., ius civile; et 8. dist., quae contra; et 11. dist., catholica; et 12. dist., illa.  Sed de maioribus negotiis non possunt aliquid statuere.

 Abiiciatur
11. q. 3, si autem vobis; et 11. q. 3, quicumque contristaverit.

 Principi
Id est Papae, de conse. dist. 1, corpora.  Sicut econverso imperator vocatur pontifex, 10. dist., de capitulis.  Sed numquid laici debent obedire Papae?  Potest dici quod sic quo ad spiritualia, infra, de maior. et obed., omnes; et infra, de iudic., novit.  Sic econverso principi saeculari, id est, imperatori omnes subditi obediant, et clerici qui ab eo recipiunt temporalia, infra, de maior. et obed., solitae.

 Morte
Sed numquid ecclesia punit taliter?  Non, sed ostendit quid iudex saecularis facere debeat.  Vel morte, scilicet, aeterna, quia peribit propter delictum contumaciae, nisi poenituerit.  Vel dic qui non obedierit iusto praecepto, 11. q. 3, si dominus.  Si est iniustum, et hoc est manifestum, non obediat, ut ibi; et 11. q. 3, Iulianus.  Si dubium esset praeceptum principis, propter bonum obedientiae, quod sibi praecipit, faciat, 23. q. 1, quid culpatur, in fi.

X 1.33.03 Legabatur

 Iniuriae
Simile infra, de simon., ex diligenti; et infra, de reg. iur., indignum.  Sufficiebat facere obedientiam, infra, de maior. et obed., his quae.  Arg. contra 23. dist., quamquam; et infra, de iureiur., nullus.  Et pro et contra sol. qui dicunt contraria, intelligitur de illis quibus animarum cutra committitur.  Quod hic dicit et in similibus, debet intelligi de clericis inferioribus, qui non sunt compellendi ad iuramentum vel scripturam faciendam, sed solum sufficit si obedientiam simpliciter repromittant suis praelatis, ut dicit in fine, et decretali praedicta infra, de iureiur., nullus.

 Adventus officio
Simile est de poen. dist. 1, quem poenitet, ubi dicitur quod mundati sunt leprosi, dum irent coram sacerdotibus se ostendere.  Et est hic arg. pro superfluis resecandis, infra, de excess. praelat., cum ad quorundam; 10. q. 3, quia cognovimus; et ff. de aqua quot. et aest., ait praetor § Trebatius; ff. ut leg. seu fid. serv., haec stipulatio.

X 1.33.04 Omnes principes

 Omnes principes
Ergo principes subsunt episcopis, quod verum est, ut hic, et infra, de maior. et obed., solitae; et 96. dist., duo sunt.  Quid si rex habet multos episcopos in regno suo coram quo tractabit spirituales causas suas, vel cui dabit decimas?  Causas spirituales tractabit coram illo episcopo in cuius territorio habet larem principalem, C. ubi sen. vel clar., senatores.  Decimas praediales dabit illi episcopo in cuius territorio sita sunt praedia, infra, de paroch., significavit.  Alias decimas dabit ubi audit divinum officium, proportionabiliter dividendo si audit in pluribus, ff. ad municip., assumptio.  Arg. contra infra, de testamen., relatum est 2, in fi.  Ber.

X 1.33.05 Illud Dominus

 Dignora
Quo ad quid, quoniam spiritualia sine temporalibus non proficiunt, sicut nec anima sine corpore, 1. q. 3, si quis obiecerit.

 Victima
81. dist., si qui sunt presbyteri; 32. dist., praeter § verum; et 8. q. 1, sciendum.

 Auscultare
Id est, attendere et audire mandatum cum effectu.

 Commodo
Occasione sive praetextu pietatis non est facienda impietas, ut 1. q. 1, non est putanda; 14. q. 5, forte, arg.; et 30. q. 1, nosse.

X 1.33.06 Solitae benignitatis

 Nisi fuimus increpare
Sed hoc non fecit animo increpandi, sed animo admonendi ex affectu dilectionis, 5. q. 5, non omnis; et 5. q. 5, non osculatur; et C. de sent. et interloc. om. iud., ex stipulatione; simile 23. q. 5, non putes.

 Subditi
Infra, de censib., omnis; et 11. q. 1, quam magnum.

 Verum
Hic Papa respondet auctoritati Petri inductae ab imperatore.

 Si personam
Consideranda est persona loquentis, et cui quis loquitur, 26. dist., deinde opponitur; et infra, de cons. et affin., de infidelibus.  Et aliquid probatur ratione personarum colloquentium, arg. 1. q. 7, didici.

 Suscipiunt
Numquid ergo appellabitur ab episcopo ad imperatorem?  Videtur quod sic, infra, de for. compet., verum.  Tunc enim cognoscit quasi civilis iudex, arg. infra, de appell., si duobus.  Dico quod sic, nisi consuetudo sit contraria; arg. ad hoc 18. dist., si episcopus.  Videtur tamen quod illa temporalia penitus essent a iurisdictione imperatoris separata, 10. q. 1, noverint.  Io.  Dicas quod appellandum est ad archiepiscopum, nisi de consuetudine vel privilegio, vel alio iure ad alium sit appellandum, infra, de appell., extravag. Romana § debet.

 In spiritualibus
10. dist., suscipitis; 96. dist., cum ad verum.

 Praefertur
12. q. 1, praecipimus; et 24. q. 3, si habes; et 38. dist., sedulo.

 Propter Deum
Per quod videtur esse consilium perfectionis, in quo liberum est arbitrium, 14. q. 1, quisquis.

 Tamquam
Quod quandoque similitudinem potius quam veritatem notat, ut illud Evangelii: tamquam ad latronem etc.  Nihil enim est simile sibi, ut sit similitudinarium, non expressivum veritatis; simile ff. de peculi., licet § si filiusfamilias.  Et est hic arg. quod nulla dictio debet vacare in rescripto, alioquin frustra membranas occupat, 19. dist., si Romanorum.  Arg. ad hoc 28. q. 1, sic enim; et ff. de usuri., si stipulatus; arg. contra C. de fideiussor., non recte.

 Constitui te
Hic loquitur Dominus Hieremiae prophetae, dans ei potestatem super gentes et regna.

 Evellas
Vitia, scilicet.

 Plantes
Virtutes.

 Maius
96. dist., duo sunt.

 Inter solem et lunam
Igitur cum terra sit septies maior luna, sol autem octies maior terra.  Restat ergo ut pontificalis dignitas quadragesies septies sit maior regali dignitate.

 Assurgant
Et inclinent eis, ut 63. dist., Valentinianus.

 Venerabilem
Ex sede cum venerabili praesumitur, ut supra, de consuet., cum olim.

 Non distinguens
Nec nos ergo distinguere debemus, 2. q. 5, consuluisti; 31. q. 1, quod si dormierit; et 33. q. 2, quos Deus; et supra, de translat., inter corporalia; arg. 22. q. 5, hoc videtur.  Arg. contra ff. de testi., quaesitum.

 Omittamus
Dicit se ommissurum quod statim inducit.  Et est quidam color rhetoricus qui dicitur praeoccupatio, 8. q. 1, Moyses, in fi.

 Quodcumque
Qui dicit omnia, nihil excipit, 19. dist., si Romanorum; ff. de off. praes., praeses provinciae in suae provinciae.  Ber.

X 1.33.07 Per tuas

 Subdiaconatus
Eis enim qui in maiori ordine sunt constitui non praeferuntur, ff. de alb. scrib., decuriones; et 16. dist., placuit § Isidorus.  Et merito est illis deferendum.  Caeteris enim non concurrentibus ratio privilegii habenda est, ff. quod cum eo qui in alien. pot., sed an hic.  Et est hic arg. pro exemptis episcopis, ut in synodo sedeant in meliori loco, quia lex divina quod primo scribenda sunt nomina eorum, qui dignitates iudicio principis sunt consecuti, ff. de alb. scrib., in albo.  Et si isti eligantur ad praelationem, ad onus intelliguntur eligi privilegio suo non obstante, quia recipiendo honorem et onus recepisse intelliguntur, infra, de praeben., significatum; C. de testi., nullum; supra, de renunciat., ad supplicationem; C. de postulan., quisquis.  Sed numquid potest episcopus talem subdiaconum deponere propter crimen?  Arg. est hic quod sic, ex eo quod dicit, ab obedientia etiam minime absolvuntur.  Sed non credo, tamen causam instructam debet remittere ad Papam, arg. 3. q. 6, quamvis; C. ubi sen. vel clar., quotiens § 2; et infra, de statu monach., ea quae; oppositum arg.  Iste etiam non convincitur nisi septem testibus, 2. q. 4, praesul.  Quidam tamen dicunt quod episcopus eos deponere debet.

 Absolvuntur
Simile est C. de iuris., periniquum.  Et quamvis absoluti non sint ab obedientia quam alias debent praelatis suis, tamen ad superiores etiam ordines sine licentia Papae promoveri non possunt, supra, de temp. ord., cum in distribuendis.  Et hoc fit propter reverentiam maioris, qui manus eis imposuit, de conse. dist. 2, in altari.

X 1.33.08 Inter quatuor

 Caperetur
A Venetis.

 Iuris namque
Prima ratio.

 Praeiudicium
Nulli enim auferenda est possessio ante causae cognitionem, ut 12. q. 5, nulli, in fi.; arg. 16. q. 6, placuit; 1. q. 3, volumus; et infra, ut lite penden., per totum; C. und. vi, si quis in tantam; C. si per vi. vel al. mod., nec imperiale.

 Citati
Unde sententia non tenet cum citatio non pervenit ad eum, nec fuit publice proposita, ff. quae sent. sine appel., illud § item ex eo edicto.  Et nota quod ille qui est in possessione obedientiae conveniendus est, et non subditus qui praestat obedientiam.  Et agit pro ecclesiis et defendit eas sibi subiectas, infra, de relig. dom., constitutus; et infra, de relig. dom., cum venerabilis.  Item nota quod omnes quos negotium tangit vocandi sunt, ut hic patet.  Quod si non fiat, non praeiudicatur absenti, nisi forte sciverit causam suam agi et taceat, infra, de re iudic., quamvis, ubi de hoc.

 Se absentent
Simile 3. q. 9, caveant, et per totum; et supra, de rescript., ex parte Conventrensis; et supra, de consti., ecclesia.  Nec tenet rescriptum quod praecipit aliquid fieri absente altera parte, et non per contumaciam, C. und. vi, meminerint; et C. si per vi. vel al. mod., nec imperiale.

 Cum et ipsi
Prima ratio.

 Inobediens
Videtur quod hoc licite potuisset petere, arg. supra, de elect., quia diligentia; et ff. de bon. libert., etiam § si deportatus.

 Et in eorum absentia
Secunda ratio.  Ber.

X 1.33.09 Quod super

 Diocesana
Sed quare vocantur abbates ad synodum contra illud quod legit 18. dist., episcopus non debet; et 18. q. 2 § canonica?  Respondeo: abbates habentes populum tenentur venire ad synodum, de quibus loquitur 18. q. 2, abbates.  Sed non habentes populum non tenentur venire nisi causa rationabilis subsit, ut dicitur in illa palea, 18. dist., episcopus non debet.  Unde Cistercienses, etiam si non essent exempti, cum non habent populum, non tenentur venire.  Exempti enim qui populum non habent non tenentur venire, 18. q. 2, quam sit necessarium, in fi.  De hoc dictum est supra, de offi. ord., dilectus.

 Obedientiam
Quia iudex sive praelatus iurisdictionem suam defendere potest poenali iudicio, ff. si quis ius dic. non obtem., omnibus.

X 1.33.10 Cum in ecclesiis

 Iuramentum
Nota quod regularis suspectus de inobedientia, cogi potest iurare obedientiam, arg. ff. de iud., in omnibus.  Arg. contra supra, de maior. et obed., legebatur.

 Excommunicationis
Et ita prior propter inobedientiam potest excommunicare subditum suum, sic et electus in abbatem, infra, de simon., sicut tuis.

 Authenticas
Videtur quod per scripturas probetur crimen alicuius, et ita per chartam potest probari periurium alicuius, arg. 5. q. 6, Epiphanium, quod non est verum.  Item est arg. hic quod litteris praelatorum creditur in praeiudicium aliorum, cum vivae voci non credatur, infra, de probat., quoniam.  Item habes hic quod litterae praelatorum scripturae dicuntur authenticae, sic infra, de fide instrum., scripta; et infra, de fide instrum., cum dilectus; infra, de probat., post cessionem.

 Iuramento
Nota quod a periurio et suspecto recipitur de novo cautio iuratoria quod est illud, 22. q. 5, parvuli; et contra illud infra, de praesump., litteras; et infra, de cohab. cler. et mul., clericos.  Sed illud fit in maiorem confusionem ipsorum, et maius opprobrium, et quia aliam cautionem praestare non possunt, cum nil habeant, ut 12. q. 1, non dicatis.

 Excludatis
Ecce poena inobedientium, et nihilominus excommunicandi sunt, et ab omnibus evitandi usque ad satisfactionem, infra, de regular., ne religiosi, in fi.  Ber.

X 1.33.11 His quae

 Obedientiam
Hic enim patet qualiter subditi obedientiam facere debeant suo praelato sine scriptura, supra, de maior. et obed., legebatur; et sine iuramento, infra, de iureiur., nullus.  Sic infra, de restit. spol., olim inter; et quandoque per iuramentum, ut infra, de iureiur., nullus.

 Pro scrutinio
Sic infra, de capell. monach., dilectus, ubi de hoc in glossula quae incipit: sic supra.

 Pro bono pacis
Ergo videtur quod de iure communi vacante ecclesia praelato transferatur potestas ad capitulum.  Sed pro bono pacis Papa hoc sibi reservat, cum omnia alia libere capitulo reservaverit.  Et ita vacante ecclesia capitulum potest iudicare, absolvere, et excommunicare, infra, de haeret., ad abolendam, 1. resp.; et infra, de maior. et obed., cum olim; arg. 65. dist., si forte; et 7. q. 1, pontifices; et 23. dist., in nomine Domini.  Ea vero quae ministerium consecrationis desiderant, facere non possunt.  Immo vocabunt vicinos episcopos cum cautelae studio, ut in dicto capitulo 7. q. 1, pontifices.  Praebendas tamen vel dignitates vel curam animarum, quae pertinent tantum ad praelatum capitulum vacante ecclesia conferre non potest, quia numquam invenitur quod vacante sede, potestas conferendi beneficia transferatur ad capitulum, infra, ne sede vac. nih. inn., illa.  Arg. contra illud quod dictum est quod capitulum possit absolvere, 11. q. 3, si quis episcopus damnatur.  Illud verum est, quod si excommunicatus a praedecessore non sit absolutus, quod successor illum absolvere potest, cum ei succedat in onere ac in honore, supra, de offi. ord., pastoralis.  Sed non negatur quin capitulum possit illum absolvere necessitate exigente.  Et ita propter periculum animarum hoc permittitur.  Et satis potest concedi, arg. huius capituli quod capitulum vacante ecclesia, cum causa rationabilis subest, potest excommunicare subditos si fuerint contumaces et inobedientes.  Ber.

X 1.33.12 Dilecta in Christo filia

 Iurisdictioni
Sic ergo mulier habet iurisdictionem, infra, de arbitr., dilecti.  Sed contra videtur quod mulier iudicare non potest, 33. q. 5, mulierem.  Nec civilibus fungitur officiis, C. de procur., alienam; ff. de regul. iur., feminae.  Dicas quod abbatissa habet iurisdictionem talem qualem, non ita plenam sicut vir habet.  Dicas ergo quod potest suspendere ab officio et beneficio monachas suas, et clericos suae iurisdictioni subiectos, secundum quod hic satis innuitur, si inobedientes fuerint.  Habet enim administrationem temporalium et spiritualium, arg. infra, de confirm. util. vel inutil., cum dilecta; infra, de his quae fi. a prael., continebatur.  Item ratione suae administrationis post suam confirmationem potest conferre ecclesias et beneficia, et instituere clericos in ecclesiis sui monasterii, sicut faciunt confirmati, supra, de elect., nosti.; et sicut abbates, infra, de his quae fi. a prael., ea noscitur.  Sicut abbas enim de consensu capituli repraesentat, ut dicit illa decretalis infra, de his quae fi. a prael., ea noscitur; eodem modo abbatissa.  Excommunicare autem non potest vel absolvere, infra, de sent. excom., de monialibus.  Et potest dici quod nec ab officio potest suspendere, nec interdicere, quia et hoc pertinet ad claves, infra, de excess. praelat., tanta.  Et non dicit hic Papa quod possit, quia non sexui femineo, sed virili traditae sunt claves regni caelorum.  Licet enim beatissima virgo Maria excellentior sit Apostolus universis, non tamen illi, sed illis tradidit claves regni caelorum, de poenit. et remiss., nova.  Nec potest velare moniales, 20. q. 2, statuimus.  Praeterea mulier non debet habere talem potestatem, quia non est facta ad imaginem Dei, sed vir, qui est imago et gloria Dei, et mulier debet subesse viro, et quasi famula viri esse, cum vir caput sit mulieris, non econverso, 33. q. 5, haec imago; et 33. q. 5, cum caput.  Et ideo quia excommunicare non potest, praecipit Papa quod clerici et moniales qui contemnunt suspensionem ipsius compellantur per censuram ecclesiasticam ad servandam eius suspensionem et salubria mandata eius.

 Salubria
Si certum est quod sint salubria, vel etiam si sit dubium, 11. q. 3, quid ergo; et 23. q. 1, quid culpatur, in fi.  Si certum est quod essent mala, non est obediendum, 11. q. 3, non semper; 11. q. 3, si Dominus; et 11. q. 3, Iulianus.

X 1.33.13 Dilecti filii

 Appellarunt
Quia eorum intererat.  Per tale enim iuramentum praeiudicabatur ecclesiae, saltem de facto, quare admissa fuit appellatio, 2. q. 6, non solent; et supra, de elect., cum inter R.  Et sic episcopus per iuramentum suum non poterat ecclesiam obligare, cum non tenuerit quo ad illa, quae praeter formam canonicam continebantur in eo; simile infra, de relig. dom., cum dilectus, nam delictum personae etc., 16. q. 6, si episcopum.  Nec conditionem ecclesiae in hoc potuit facere deteriorem, infra, de dona., fraternitatem; simile infra, de instit., cum venissent, ubi dicitur quod iuramentum a praelato in praeiudicium suae dignitatis praestitum non praeiudicat ecclesiae; et invito praelato et contradicente ecclesia posset pro defensione ecclesiae contradicere, et repetere quod praestitum esset occasione talis iuramenti, 12. q. 2, non liceat Papae; et infra, de iureiur., sicut nostris.

 Nolles
Sic 1. dist. § humanum genus.

 Forma
Quam habes infra, de iureiur., ego.  Qua forma Papa contentus est, ut ibi dicit.  Ergo multo fortius et alii debent esse illa contenti; simile 22. q. 5, de forma.  In qua forma debet specialiter inseri iuramentum de fidelitate et obedientia, infra, de privileg., antiqua.

 Consuetudinis
Sic patet quod consuetudo non habet locum in hoc casu, cum talis consuetudo sit contra generales ecclesiae consuetudines, 100. dist., contra morem.  Servare enim debet morem aliorum etiam metropolitanorum, ut ibi dicit, et quia per usurpationem hoc faciebat, non prodest consuetudo, 10. q. 3, quia cognovimus; et 93. dist., illud; 24. q. 1, schisma; et 1. q. 1, nullus episcopus.  Item est arg. ex eo quod dicit, nil amplius exigas, quod sua auctoritate potest denegare quod contra generalem consuetudinem aliorum metropolitanorum praestitit, 10. q. 3, quia cognovimus; licet illud diu praestiterit, C. de agric. et cens., litibus, lib. 11; et infra, de censib., pervenit.  Arg. tempus enim non inducit obligationem sicut nec tollit, ff. de act. et oblig., obligationum § placet.

 Iuramenti
Nota quod iuramentum non extenditur ad ea quae de iure praestanda non sunt, licet super his iuretur.  Iuramentum enim non fuit inventum ut esset iniquitatis vinculum, infra, de iureiur., quanto; et 22. q. 4, inter caetera.  Immo ipso iure non tenet iuramentum quo ad alios articulos, qui in forma iuramenti non continentur, ut dicitur hic in fi.  Et iuramenta contra statuta canonum praestita non tenent, infra, de for. compet., si diligenti, in fi.  Et quia iuramentum illud praestitum fuit in damnum ecclesiae, unde non tenuit, infra, de iureiur., sicut nostris.  Item habes hic quod iuramentum tenet pro parte, et pro parte non tenet; sic 22. q. 4, inter caetera.  Item arg. quod utile non vitiatur per inutile.

X 1.33.14 Cum olim

 Privati
Quia elegerunt indignum, supra, de elect., cum in cunctis; et supra, de elect., cum Wintoniensis; et supra, de elect., congregato.  Et sic de gratia tantum restituitur eis electio, vel quia non elegerunt infra tempus, supra, de elect., ne pro defectu.

 Capitulo
Sic patet hic manifeste quod vacante ecclesia potestas sive iurisdictio episcopi devolvitur ad capitulum, sic infra, de haeret., ad abolendam, in princ.; et supra, de maior. et obed., his quae.  Argumenta contra multa habes quod potestas episcopi non devolvitur ad capitulum vacante ecclesia, infra, ne sede vac. nih. inn., illa; et 24. dist., presbyteri, secundum Io. ut ibi notatur; 71. dist., fraternitatem, ubi dicitur quod vacante ecclesia collatio beneficiorum non devolvitur ad capitulum, et quod capitulum non potest dare licentiam alicui transeundi ad aliam ecclesiam, si illic eligatur.  Et hic dicitur quod capitulum potest confirmare electum in abbatem vacante ecclesia.  Quae est ratio diversitatis hinc inde?  Ratio illa potest esse, capitulum ideo non potest alicui dare licentiam transeundi ad aliam ecclesiam, quia ibi est quaedam alienatio personae, sed capitulum sine consensu praelati alienare non potest sede vacante, 12. q. 2, si qua de rebus.  Sed maior est alienatio personae quam rerum, 12. q. 1, praecipimus.  Et ideo non potest dare licentiam transeundi, sed per confirmationem, de qua fit hic mentio, nulla fit alienatio nec praeiudicatur episcopo futuro, et sic loquuntur capitula praedicta, quae signantur pro contrariis.  Ad illam decretalem infra, ne sede vac. nih. inn., illa, dicas quod capitulum non potest conferre beneficia quae pertinent ad episcopum vacante ecclesia, quia omnes fructus et iura episcopatus debent fideliter custodiri et reservari successori, 12. q. 2, haec huius placiti; et 12. q. 2, non liceat; et supra, de offi. ord., cum vos.  Sed collatio beneficiorum inter bona episcopalia et fructus computantur, et magnum fieret praeiudicium episcopo successori per talem collationem.  Et ideo non potest conferre nec distrahere tales fructus sicut nec alios; et de hoc dictum est supra, de maior. et obed., his quae.  Et quod ibi minus dicitur, supple hic.  Et coram capitulo poterit obiici electo quicquid posset coram episcopo.  Et ita capitulum cognoscet tamquam episcopus de his quae obiicientur contra electum, et cassabit electionem si cassanda fuerit.  Alias non assumet capitulum iurisdictionem episcopi.  De hoc dixi supra, de offi. ord., irrefragabili.  Ber.

X 1.33.15 Statuimus

 Primum locum
Quia secundum dignitatem cuiuscumque quilibet honorandus est in sede, supra, de consuet., cum olim.  Et qui prior est in eodem ordine vel dignitate ordinatus, in loco et in subscriptionibus praemitti debet, 17. dist., episcopos; et ff. de alb. scrib., decuriones; et 74. dist., episcoporum; sic supra, de maior. et obed., cum certum; et 75. dist., ordinationes presyterorum et diaconorum.  Minores enim maioribus obsequium praestare debent, 93. dist., a subdiacono; C. de off. rect. prov., potest.  Arg. contra 23. q. 4, sicut excellentiam, ubi dicitur: non gradus excellentior vel elegantior, sed vitae, etc.; et 49. dist., non loca vel ordines.  Sed ibi loquitur quo ad virtutes, sive de merito vitae, 40. dist., multi.

 Potiorem
Sic videtur quod in perceptione beneficiorum habenda sit ratio personatuum sive dignitatum, ut plus percipiant qui in potioribus sunt ordinibus constituti, et meliora stipendia conferantur secundum dignitatem cuiuscumque, ut 12. q. 2, nobis; 12. q. 2, Vulteranae; et 12. q. 2, concesso; et 1. dist., ius militare; et 1. q. 2, clerici; et 74. dist., consuluit; et 61. dist., miramur, in fi.  Et is grados caeteros antecedat quem labor prolixior et stipendia meliora fecerint anteire, C. de off. magist. offic., nemo.  Et ratio stipendiorum habenda est, ff. de re milit., non omnes, in princ.; et in Auth. de defensor. civit., in princ., coll. 3, ubi nobilitatis ratio habetur; et de poen. dist. 4, in domo; et infra, de praeben., de multa § ulti.; et 41. dist., non cogantur.  Sed contra videtur quod omnes qui in una ecclesia famulantur aequaliter percipere debent, supra, de consti., cum omnes; et supra, de consti., cum M; nec uni dandum est unde alii scrupuloso corde moveantur, 16. q. 7, decimas quas in usum; et dicit Apostolus: non enim volumus ut aliis sit remissio, vobis autem tribulatio, 25. q. 1 § his ita, ad fi.; ff. pro soc., verum § si cum tres, ubi dicitur quod ex eadem societate non debet unus plus percipere quam alter, nec nobilis praeponitur ignobili, arg. infra, de appell., constitutus.  Nec refert undecumque sint, infra, de instit., ad decorem.  Et dum quis laudabiliter officium suum exequitur, ex abundanti requiritur suae notio nationis, infra, de iudic., cum deputati.  Quid ergo est dicendum?  Dico quod ab initio consideranda est nobilitas sive scientia, vel etiam maioribus et pluribus beneficiis honorentur ab illis qui eos promovent, infra, de praeben., de multa.  Et circa eos qui simul sunt in ecclesia, honestum esset ut qui maiores sunt plus percipiant et digniores, secundum quod dicunt iura priora.  Sed circa hoc plus consideratur uniuscuiusque ecclesiae consuetudo, supra, de consti., cum omnes; et supra, de consti., cum M.  Sed si nulla sit consuetudo, puta quia ecclesia fundatur de novo, tunc videtur quod secundum locum et meritum cuiuscumque sint danda stipendia.  Sed videtur quod recurrendum sit tunc ad consuetudinem vicinarum ecclesiarum sive provinciae, infra, de censib., super eo.  Iure communi non plus credo dandum maioribus quam minoribus, nisi consuetudo contrarium inducat.  Et secundum hoc potest exponi, potiorem, id est, priorem, ut primo percipiant qui in maiori ordine sunt constituti.  Et hoc servari potest in ecclesiis ubi non sunt distinctae praebendae.  Ubi vero distinctae sunt, quilibet percipit per se suos redditus.  Et hic non credo praebendas esse distinctas, sed fructibus collectis, quotidie forte percipiunt quilibet portionem suam.

 Consueta
Nota quod minores servitia facere debent maioribus.  Hoc intelligo circa servitia exhibenda in obsequiis diversorum, ut secundum quod quilibet minor est in ordine, maiora servitia faciat secundum suum ordinem debita, prout dicitur 23. dist., subdiaconus; et 23. dist., acolythus, in quibus ostenditur quid pertineat ad officium cuiuslibet.  Alia vero servitia extra divinorum celebrationem facere non tenentur, si quae non pertinent ad obsequia ecclesiae.  Reverentiam tamen minores maioribus exhibere tenentur, ut minor assurgat maiori, et cedat ei primum locum in sedendo et in eundo, 93. dist., a subdiacono; nisi minori in ordine maior administratio sit concessa.  Unde archipresbyter archidiacono debet reverentiam ratione administrationis et officii sibi commissi, 25. dist., perlectis; supra, de offi. archidiac., ad haec.  In mandato sive iudicio nemo tenetur alteri nisi ei qui habet administrationem vel iurisdictionem super eum, cui obedire tenetur in his quae spectant ad officium suum, et eius honesta et salubria mandata observent, supra, de maior. et obed., dilecta; et supra, de offi. archidiac., ad haec; supra, de offi. archipresb., ut archipresbyter; supra, de offi. archipresb., ministerium; et supra, de offi. archipresb., officium; et infra, de maior. et obed., cum inferior.  Ber.

X 1.33.16 Cum inferior

 Ligare
21. dist., inferior sedes.  Nota ex hoc loco quod inferior superiorem non potest ligare vel solvere.  Item qui potest ligare, potest et absolvere.  Et econverso qui potest absolvere potest ligare, sic ff. de re iud., qui damnare.  Primum recipit exceptionem, cum maior subiicit se etiam minori, 2. q. 7, nos si incompetenter; et ff. de iuris., est receptum.  Secundum recipit exceptionem, supra, de offi. deleg., quaerenti, ubi aliquis potest ligare, sed post annum non potest absolvere.  Tertium similiter habet exceptionem, de conse. dist. 4, sanctum est, ubi penitus quis potest absolvere tempore periculi, qui tamen non potest ligare.  Item est hic arg. quod si Papa mandat alicui ut excommunicet aliquem, quod potest absolvere illum, quia excommunicatio et absolutio pari conditione censet, ut cui unum committit, et reliquum, de poen. dist. 1, verbum.  Sed hoc non credo si hoc sibi tantum quasi executori committatur, cum ad certum articulum datus sit executor, arg. supra, de offi. deleg., super quaestionum § 1; et supra, de offi. deleg., quoniam Apostolica § ulti.

 Parentem
Immo econverso filius debet esse in patris potestate, infra, de conver. infid., ex litteris; et Inst. de patr. potest. § ius autem.  Arg. contra supra, de renunciat., ad supplicationem.  Ubi minor praeest maiori et iurisdictionem habet in ipsum, immo pater debet regere prolem suam, 24. q. 4, duo ista nomina; et C. de emend. prop., in corrigendis; infra, de sent. excom., cum voluntate § ulti.  Et filius etiam dum est in potestate patris agere pro rebus suis non potest, C. de annal. except., super annali, in fi.

 Cathedralem
De licentia domini Papae 16. q. 1, praecipimus; et 22. dist., omnes; et infra, de excess. praelat., sicut; et infra, ne sede vac. nih. inn., novit.  Alias auctoritate propria non potuisset, quia huiusmodi in mutationes, translationes et consimilia debent fieri de auctoritate Papae, 7. q. 1, mutationes.  Arg. contra supra, de offi. ord., quoniam § prohibemus.  Et hoc factum fuit propter longam et latam provinciam, vel propter diversitatem linguarum, supra, de offi. ord., quoniam; et supra, de offi. ord., inter caetera; quod licet ex auctoritate illius canonis supra, de offi. ord., quoniam; et supra, de translat., inter corporalia.

 Exemptum
Nam solus Papa eximit episcopos, 16. q. 1, frater noster.  Sed per hanc exceptionem quae fit ab archidiacono non intelligitur exemptus a iurisdictione episcopi.  Et sic videtur quod nisi fuisset exemptus a iurisdictione archidiaconi, iurisdictionem haberet in eum.  Sed quia hoc erat inhonestum, ut maior subesset minori, et contra iura, 21. dist., inferior; et 93. dist., a subdiacono; ideo exemptus fuit omnino a iurisdictione ipsius.

 Praeiudicio
Et sic Papa non intendit alii per suas litteras praeiudicium irrogare, sic supra, de consuet., cum olim, in fi.; et supra, de offi. ord., licet, cum concordantiis; et supra, de auctor. et usu pal., ex tuarum; ff. ne quid in loc. pub., praetor ait § merito; et ff. ne quid in loc. pub., praetor ait § si quis a principe; et supra, de offi. deleg., super eo; et 9. q. 3, nunc vero.

X 1.33.17 Humilis doctrina

 Humilis doctrina
Bene dicit, humilis, nam magister dent esse humilis et benignus auditoribus et humiliter docere, non cum austeritate et potentia, ut 46. dist., hoc habet.  Austeritatis autem nimiae increpatio, nec correptionem recipit nec salutem, 45. dist., cum beatus.  Et nimia saevitia praeceptoris culpae comparatur, ff. ad leg. Aquil., praeceptoris.  Modica tamen et levis coerctio conceditur magistro, ita ut excommunicationem non incurrat, infra, de sent. excom., cum voluntate; et infra, de sent. excom., ex tenore; et 23. q. 5, circumcelliones, ad fi.  Nec saeviendi audacia debet concedi, nec paterna diligentia omitti, ut ibi dicitur, et 23. q. 5, circumcelliones, in fi.  Quia dum nimium servatur humilitas, regendi frangitur auctoritas, 86. dist., quando necessitas.

 Praelatorum
Sed quare requiritur consensus istorum praelatorum?  Videtur quod consensus capituli Burdegalensis sufficiat in tali provisione, sicut ex alia parte sufficit consensus capituli Bituricensis, quia praelatus de consensu capituli sui litigare potest, infra, de procurat., alia.  Potest etiam donare, infra, de dona., pastoralis, in fi.; et infra, de his quae fi. a prael., cum nos.  Potest etiam compositionem facere, infra, de transact., contingit; et infra, de decim., ex multiplici.  Dicas quod ideo requiritur consensus praelatorum et capitulorum cathedralium ecclesiarum Burdegalensis provinciae, quia per illam provisionem reservabatur ius Bituricensi archiepiscopo in Burdegalensi provincia, ut possit visitare.  Unde hoc respiciebat praelatos et capitula, quia tunc eum procurare tenerentur cum accedit ad eorum ecclesias, infra, de praescrip., cum ex officii; infra, de censib., sopitae.  Et ita eorum intererat consentire vel contradicere, quia quod omnes tangit ab omnibus est approbandum, supra, de offi. archidiac., ad haec, in fi.; et supra, de temp. ord., si archiepiscopus; et 66. dist., archiepiscopus; et 53. dist., legem.  Et in concedendo haustum aquae omnes vocandi sunt qui ius habent, ff. de aqua pluv. arc., in concedendo.  Et ideo requiruntur ut consentiant vel dissentiant.  Ex alia parte sufficit consensus capituli Bituricensis, quia per illam provisionem consulebatur Bituricensi archiepiscopo nec intererat aliquid praelatorum Bituricensis provinciae de illa provisione.

 Praesentium
Arg. quod praesentes tantum requirendi sunt ad componendum, et eodem modo ad litigandum, sicut in alienationibus faciendis, 10. q. 2, hoc ius, vers. si autem; arg. 7. q. 1, factus.  Sed quid esset si modica pars praelatorum esset praesens, et longe maior esset absens, et eodem modo de capitulis, numquid sufficit consensus illorum paucorum ad consentiendum huic provisioni, vel ad movendam litem?  Videtur quod sic, arg. huius capituli 10. q. 2, hoc ius.  Sed quos dicemus praesentes, an illos tantum qui sunt in ecclesiis suis, an etiam illos qui sunt in provincia, quod videtur C. de prascri. long. temp., cum in longi?  Unde credo quod requirendi sunt, dummodo sint in provincia, quia pro praesente ibi habentur.  Idem credo si minor pars capituli sit praesens, quod debeat vocare alios qui sunt in provincia, si commode vocari possunt, quousque saltem sit ibi maior pars capituli.  Si autem sint extra provinciam, aut ita remoti quod commode vocari non possunt, praesentes disponant de rebus ecclesiae, quia tota potestas et ius universitatis remanet penes illos quotcumque sint, ff. quod cui. univ. nom., sicut municipum.

 Capituli
Per hanc decretalem probatur quod praelatus sine consensu capituli non potest agere nec componere, secundum quod notatur supra, de rescript., edoceri; et infra, de procurat., alia; ad hoc supra, de maior. et obed., dilecti filii.  Ber.

 Noluerint
Nota quod ille cuius interest impedit provisionem Papae, sicut aliquis retardet executionem sententiae, infra, de testib., veniens 2; et infra, de re iudic., cum super, arg. quod non intendit Papa alicui praeiudicare per suas litteras.

 Personaliter
Cum enim quis citatur ut personaliter veniat ad causam, non sufficit tunc mittere procuratorem, ut hic videtur.  Si vero simpliciter citetur, tunc potest mittere procuratorem, C. de procur., in pecuniariis, in princ.; vel ipse debet ire, infra, de dolo et contu., cum dilecti; et C. de procur., in pecuniariis.  Sed cum personaliter quis citatur, et ipse ire non potest, vel etiam in alio casu cum simpliciter citatur, si causa sua ardua sit, non compellitur mittere procuratorem, C. de procur., in pecuniariis.  Sed debet in utroque casu nuncium destinare ad allegandas causas quare venire non possit, infra, de procurat., querelam; et ibi dicitur de hoc.  Et illud scire debes quod delegatus a sede Apostolica non potest iubere alterutram partem coram se personaliter comparere, si de hoc non habeat speciale mandatum, nisi causa sit criminalis, vel pro veritate dicenda, vel pro iuramento calumniae faciendo, vel alias iuris necessitas hoc exigat, in decretali Inno. iiii infra, de iudic., extravag. iuris esse ambiguum.  Sed Papa hoc facere potest, quia non adstringitur legibus vel canonibus, ut hic patet.  Ber.

 Si alii
Ut capitula, quae non nisi per procuratorem venire possunt.

 In expensis
Sic videtur per litteram istam quod victus victori est semper in expensis, arg. infra, de poeni., calumniam.  De hac materia tractatur plene infra, de dolo et contu., finem.  Sed hoc ideo quia iam quasi intentio actoris fundata erat per compositionem.  Et ideo si succumbant quasi calumniose videntur hoc fecisse, quia tunc demum consuevit dici quod victus in prima causa victori sit condemnandus, et quasi ad terrorem hoc dixit Papa, ut si dubitarent, de iure suo non litigarent.  Et est arg. optimum quod victus victori semper sit condemnandus in expensis.  Ber.

