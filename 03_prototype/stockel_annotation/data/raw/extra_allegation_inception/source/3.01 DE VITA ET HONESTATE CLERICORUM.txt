X 3.01 DE VITA ET HONESTATE CLERICORUM

X 3.01.01 Ut laici

 Ut laici
Supple maxime.

 Secus altare
Laici enim ibi stare non debent, sed tantum clerici ut liberius intendant divinis officiis, ut de conse. dist. 2, sacerdotum.  Consecratae etiam mulieres incensum circa altare portare non debent, 23. dist., sacratas; et 23. dist., non liceat; et de conse. dist. 1, in sancta; et infra, de cohab. cler. et mul., inhibendum, in fi.

 Sed pars illa
Id est, chorus in quo morantur clerici ad cantandum, qui dividitur ab altari per cancellos, ut patet per exemplum in ecclesia Bononiensi.  Et locus infra cancellos appellatur sacrarium.  Unde insacrati homines ibi sacrata vasa contingere non debent, de conse. dist. 1, in sancta.  Et appellatur sacrarium diaconium eo quod diaconus ministrat ibi altari, 23. dist., non oportet.  Dicitur etiam presbyterium, de conse. dist. 2, sacerdotum.

 Sicut mos est
Et ita est hic arg. pro consuetudine.

 Sancta sanctorum
In qua summus sacerdos intrabat.  Sed hodie laici et feminae ad orandum et communicandum tantum possunt intrare.  Alii exponunt sancta, id est, maior pars ecclesiae sive corpus.

X 3.01.02 Clerici

 Clerici arma
Clerici arma portare non debent, 23. q. 8, clerici; et 23. q. 8, quicumque, sine iusta causa.  Iustam causam intellige si per loca periculosa transitum faciant.  Tunc possunt portare arma ad terrorem latronum licet percutere non debeant, arg. 23. q. 3, Maximianus.  Aliter portare non debent.  Et si tertio admoniti non destiterint, perdunt privilegium illius canonis, 17. q. 4, si quis suadente; et infra, de sent. excom., in audientia; et infra, de sent. excom., contingit 2.

 Usurarii
Hoc intellige de laicis qui sunt excommunicandi nisi restituant usuras, infra, de usur., praeterea.  Et clerici ab officio et beneficio suspendendi ut ibi dicitur, et repellendi sunt etiam a dignitatibus, infra, de excess. praelat., inter dilectos.  Et etiam deponi debent si de hoc convincantur, 47. dist., quoniam multi.  Et nihilominus excommunicandi sunt si eas non restituant.

X 3.01.03 Ut quisque

 Plebem
Id est, populum.  Quaecumque sit ecclesia, sive plebs sive capella, ut supra, de fil. presbyt., proposuit.

 Clericum habeat
Arg. quod ecclesia dedicari non debet nisi dos pro duobus ad minus sufficiat clericis, 1. q. 2, placuit; et de conse. dist. 1, nemo.

 Epistolam
Sic acolythus debet legere epistolam, contra 34. dist., si subdiaconus.  Hoc intellige in necessitate in ecclesiis illis ubi non sunt subdiaconi, alias intellige secundum illud 49. dist., quoniam videmus.  Nec diaconus etiam epistolam legere debet, quia videretur ab ordine suo recedere, 74. dist., si qui clerici; arg. de conse. dist. 1, consecrationem; et de conse. dist. 1, tabernaculum, in fi.; et 92. dist., in sancta.  Sed pone quod ibi non sit subdiaconus sed presbyter, diaconus et acolythus, quis dicet epistolam?  Acolythus et diaconus dicat Evangelium, quod est eius officium.  Sed acolythus dixit prophetiam, diaconus dicat epistolam.  Vincen.

 Scholas
Docendo pueros Psalterium et cantare.

 Ad fidem
Id est, symbolum.  Id est, credo in Deum patrem, quod antiquitus ante baptismum didicerant baptizandi, de conse. dist. 3, ante viginti; et 10. q. 1, placuit.

X 3.01.04 Si quis ex clericis

 Si quis ex clericis
Istud capitulum habes 23. dist., si quis ex clericis.

 Relaxaverit
Habitum semel susceptum non debet dimittere, 20. q. 3, proclivis, nisi ex iusta causa, infra, de vit. et honest. cler., clerici officia.  Unde cum quidam reprehenderetur a Papa, respondit: tutius ut peterem laici sub imagine Romam // fas fuit ut sinerem luxuriare comam.  Ber.

 Anathema sit
Id est, fiat.  Non enim est excommunicatus ipso iure, 30. dist., quasi per totum.

X 3.01.05 Clericus neque comam

 Nutriat
Nisi ex iusta causa, ut dictum est in proximo capitulo supra, de vit. et honest. cler., si quis; et infra, de vit. et honest. cler., clerici officia.  Immo detonso capite et patentibus auribus incedere debet, 23. dist., non liceat 2.

X 3.01.06 Clericus si tonsura

 Sine gradu
Sacro.  Simile 32. dist., si quis eorum.

 Traditus
Si enim traditus fuisset ita quod monachus esset, non posset habere uxorem quam postmodum accepisset.  Alias non prohibetur redire ad saeculum, infra, de regular., cum simus; et 20. q. 1, quam progenitores; et 32. dist., placuit; et 32. dist., seriatim; et 32. dist., si quis vero.

 Tondeatur
Arg. est hic quod clericus coniugatus debet portare coronam.  Arg. ad hoc 20. q. 3, eos qui; et 20. q. 3, proclivus.  Sed arg. contra infra, de cleri. coniug., Ioannes, ubi de hoc.

X 3.01.07 Clericis

 Inviti
Arg. quod aliquis cogendus est ad bonum et ad id praecipue quod iam suscepit, 45. dist., de Iudaeis, in fi.; et infra, de bapt. et eius effect., maiores, vers. fi.  Alias nemo debet compelli ad bonum ut ibi dicitur, et 23. q. 5, ad fidem.  Item arg. quod beneficia conferuntur in invitos, 45. dist., et qui emendat; et 23. q. 5, non vos, circa medium; et 23. q. 4, displicet; et 74. dist., placuit; et 74. dist., consuluit.

X 3.01.08 Monasteria

 Rationabili
18. q. 2, perniciosam; et 18. q. 2, diffinimus; et 91. dist., clericus.  Nec sufficit causa rationabilis nisi sit manifesta, ut hic videtur.

 Frequentare
Solam frequentiam reprobare videtur.  Sed frequentia videtur ex duabus vicibus, 25. q. 2, ita nos.  Arg. optimum 26. dist., una tantum.  Nec repetita, quia remissionem veniae crimina nisi semel commissa non habent, C. de episcopal. aud., nemo.  Sic ergo ultra unam vicem sine manifesta et rationabili causa, nullus illuc ire debet, quia statim malum praesumitur.

 Non destiterit
Arg. quod admonitio semper praecedere debet vindictam, ut se corrigat quis antequam puniatur, 12. q. 2, indigne.

X 3.01.09 Quoniam

 Et expensis
Istud notabile est quod in facultatibus aestimandis habenda est ratio expensarum quae sint in hospitalitate, ad quam tenetur ecclesiae.  Item in episcopalibus persolvendis, infra, de praeben., de monachis.  Et recipere nuncios et legatos Apostolicae sedis, infra, de censib., cum instantia.  Et arg. ad hoc 2. q. 5, nobilis.  Illi enim fructus aestimandi sunt qui supersunt deductis expensis, C. de fruct. et lit. exp., hoc fructuum.  Et ita tot sunt ponendi in ecclesiis quot ex fructibus illis possint honeste sustentari, ut hic evidenter patet, et infra, de instit., non amplius; et infra, de instit., auctoritate; et infra, de concess. praeben., ex parte, in fi.; et supra, de consti., cum M; et infra, de verb. sign., transmissae.  Et haec exceptio legitima est cum facultates non sufficiunt, sive sint distinctae praebendae in ecclesia sive non.

 In una domo
Sic 32. dist., praeter; et de conse. dist. 5, in omnibus; et 12. q. 1, necessaria.  Arg. contra 12. q. 1, quia tua; et 32. dist., si qui vero.  Solutio: quod dicitur hic et in concordantiis signatis ius commune est et honestum esset ut servaretur.  Sed derogatur huic iuri per contrariam consuetudinem quam Papa scit et tolerat.  Capitula contraria loquuntur secundum antiqua tempora de quibusdam clericis coniugatis, quibus dabantur beneficia extra consortium aliorum potius de gratia quam de iure.  Quia de novo conversi fuerant, et loquitur in utroque capitulo de episcopo Anglorum.  Sic 35. q. 3, quaedam lex; et 35. q. 3, quod scripsi.  Si vis intellligere capitulum istud de regularibus planum esset, quia non dicitur hic de quibus loquatur.  Et hoc videtur ex eo quod dicitur infra, indulgemus, ut si quisquam eorum qui simul etc., qui simul in eodem refectorio comedere et dormitorio dormire debent, infra, de statu monach., cum ad monasterium.

 Qui simul vivunt
Ex hoc videtur quod loquatur hoc capitulum de regularibus qui simul vivunt et dormiunt, quibus tamen concessum est ut a suis praelatis absolvi possint, infra, de sent. excom., monachi; et infra, de sent. excom., cum illorum.  Et hoc idem privilegium concessum est Hospitalariis Hierosolymitanis, ut per suum priorem qui sacerdos est absolvantur, infra, de sent. excom., canonica.  Alii vero praelati saecularium ecclesiarum hoc privilegium non habent, quia cum regularibus tantum concedatur, ut patet per iura praedicta, aliis denegatur, 25. dist., qualis.  Et arg. supra, de praesump., nonne; et ff. de iud., cum praetor.  Non enim quod uni personae per privilegium sigillatim conceditur, aliis convenit denegari, 16. q. 1, hinc est etiam, in fi.; et 7. q. 1, petisti.  Omnibus enim illud beneficium est prohibitum nisi specialiter sit concessum.  Et sic intelligitur hoc capitulum tantum de regularibus.  Ber.

 Atrocitas
Hoc semper excipitur, infra, de sent. excom., cum illorum.

X 3.01.10 Cum ab omni

 Abstinere
Nisi ubi quis redimit ius suum, ut 1. q. 3, quaesitum.  Arg. infra, de simon., dilectus 1, ubi de hoc.  Semper tamen praesumitur esse malum, ut 1. q. 1, nullus 2, nisi manifeste probetur contrarium.  Videtur enim corrumpere iudicem, licet sit arg. contra 14. q. 5, non sane.  Vincen.

 More saecularium
Mos iste de decima parte litis exigenda contra legem est, ut in Auth. de iudicib. § ne autem, coll. 6.  Ubi delegatus etiam a principe non habet nisi duos aureos in principio litis et duos in fine, et hoc cum causa excedit centum aureos, alias nihil ut ibi dicitur, arg. C. de testament., consulta.  Ordinarius autem non debet habere nisi sportulas, 3. q. 3, induciae § offeratur; arg. C. de episc. et cler., authen. generaliter.  Sed ibi decima pars datur adversario sed non iudici, unde non contradicit.  Advocatus etiam super certa parte litis cum clientulo pacisci non debet, C. de postulan., si quis advocatorum.

 Praeter expensas
Delegati enim iudices debent habere expensas quando proficiscuntur extra domicilium suum sicut testis, 4. q. 3, si testes § venturis, quia nemo cogitur suis sumptibus militare, infra, de simon., cum sit Romana; et supra, de praescrip., cum ex officii; et 28. q. 1, iam nunc.  Et de suo non tenetur quis facere beneficium, 10. q. 2, precariae.  Munera enim non sumptus prohibentur, 1. q. 1, iudices.  Et modica xenia recipere possunt, ff. de off. praes., plebiscita.  Xenia enim non sunt lucra, ff. de off. procon., solent § ulti.  Ea tamen moderatione ne perducantur ad nimia quantitatem, ut ibi, et ne litigatoribus enorme damnum infligant, arg. 10. q. 3, illud.  Immo si pauperes sunt litigantes, debent etiam a sumptibus abstinere, quia tunc nec ordinarius habet sportulas, in Auth. de mandat. princip. § si tibi quoque, coll. 3.  Ordinarius autem numquam debet habere expensas, nam ideo stipendia sunt ei constituta, 23. q. 1, militare.  Immo et cum de mandato principis ad aliam provinciam proficiscitur, debet expendere illa quae domi expenderet, in Auth. de mandat. princip. § illud tamen, coll. 3.  Quandoque tamen ordinarius recepit expensas cum ecclesiam consecrat, infra, de simon., cum sit Romana.  Et cum visitat provinciam suam, infra, de censib., cum Apostolus; et infra, de censib., sopitae; et infra, de censib., cum nuper.  Item si ordinarius dat delegatum, tunc ordinarius debet ei facere expensas, supra, de offi. ord., inter caetera.  Licet quidam contrarium faciant, quod tamen facere non debent.  Unde posset ab eis repeti tamquam indebitum, arg. infra, de magistrat., prohibeas; et infra, de censib., procurationes, in fi.; et 18. dist., quoniam; et 18. dist., de eulogiis.

 Gratis studeatis
Gratis ergo debet iudex iudiciarium ordinem impertiri, non tamen propterea reprobantur expensae.  Testis enim gratis debet ferre testimonium, et tamen recipit exepnsas, 4. q. 3, si testes § venturis.  Sic et procuratori non prohibentur sumptus, sed pacisci de certa parte litis prohibetur, ff. de pacti., sumptus.  Et fideiussori prohibetur de certa parte pacisci qui fideiusserat iudicatum solvi, ff. mand. vel cont., si remunerandi § maritus.  Ber.

 Nomine assessorum
Assessor enim bene potest petere mercedem, quia suis sumptibus ad hoc non cogitur, 28. q. 1, iam nunc.  Nemo enim de suo beneficium facere cogitur, 10. q. 2, precariae; et supra, de praescrip., cum ex officii.  Et merces sibi pro labore suo constitui debet, 12. q. 2, caritatem.  Et iurisconsultus bene potest vendere rectum consilium, 11. q. 3, non licet; et 14. q. 5, non sane.  Et dicit lex quod spe praemiorum invitandus est assessor, C. de assessor., studiorum.

 Reprobentur
Ita quod non sit opus appellare, 2. q. 6 § venales; et C. quando pro. non est nec., venales.  Si autem fuerit sententia arbitri, tenet.  Sed agens ex ea repellitur doli exceptione, C. de recepti., arbitrorum.  Ber.

X 3.01.11 Deus qui ecclesiam

 Professi
Arg. quod sicut in quolibet iuramento auctoritas Papae intelligitur excepta, ut supra, de rescript., constitutus, a contrario sensu; et supra, de iureiur., venientes.  Ita et in professione, arg. infra, de regular., quia in insulis.  Hoc verum intellige quantum ad solemnitates.  Secus tamen est in his quae sunt de substantia ordinis, ut infra, de statu monach., cum ad monasterium, in fi.  Cum autem isti sunt diversarum professionum, simul non possunt esse in una ecclesia, quia dicit canon: homines diversae professionis non sociabis in uno eodemque officio, 16. q. 7, in nova.  Quia quilibet se confirmare debet moribus eorum inter quod vivit, ut 41. dist., quisque.  Nam ex diversitate habitus generatur scandalum, 33. q. 5, quod Deo pari.  Conformabunt autem isti se in superiori habitu, sed interius ferant vestes congruentes suae religioni.  Et est hic arg. pro opinione Hug. quod canonicus regularis possit fieri canonicus in ecclesia saeculari, arg. 74. dist., quorundam; et 58. dist., si quis.  Sicut monachus potest esse episcopus in ecclesia saeculari, 18. q. 1, statutum.  Io.

X 3.01.12 Cum decorem

 Monstra larvarum
Prohibitum est etiam causa ludibrii uti habitu monachali vel alio religiosi.  Et graviter punitur qui hoc facit, in Auth. de sanct. episc. § ulti., coll. 9; et arg. C. de episcopal. aud., minime.  Non tamen hic prohibetur repraesentare praesepe Domini, Herodem, Magos et qualiter Rachel plorabat filios suos, et caetera quae tangunt festivitates illas de quibus hic fit mentio, cum talia potius inducant homines ad compunctionem quam ad lasciviam vel voluptatem, sicut in pascha sepulchrum domini et alia repraesentantur ad devotionem excitandam.  Et quod hoc possit fieri est arg. de conse. dist. 2, semel; et dist. 4, quaeris, vers. fi.  Et quodlibet festum est signum et repraesentatio praeteritarum rerum, 75. dist., quod die dominico.

 Festivitatibus
Scilicet sancti Stephani, sancti Ioannis et Innocentum.

 Corruptelam
Turpis consuetudo potius dicitur corruptela quam consuetudo, quae citius est extirpanda, 8. dist., mala consuetudo; et supra, de consuet., cum inter; et supra, de consuet., cum venerabilis; et infra, de excess. praelat., inter dilectos.

X 3.01.13 Ut clericorum

 Ira Dei
Ut infra, de excess. praelat., clerici; et 32. q. 7, flagitia; et in Auth. ut non lux. cont nat., coll. 6.  Et tales ultimo supplicio puniuntur, C. de adulter., cum vir.

 Facilitas
23. q. 4, est iniusta.  Et si ea quae male usurpantur omittimus, excessus viam aliis aperimus, 35. q. 9, loci; et 93. dist., pervenit.

 Poena
Simile dicit lex, quos ad vitae decora domesticae laudis exempla non revocant, correctionis saltem medicina compellat, C. de emend. prop., in corrigendis; et supra, de elect., cum in cunctis, in fi.; et 62. dist., docendus.  Et necesse est ut ferro abscindantur vulnera quae etc., 82. dist., plurimos, in fi.  Et ferrum quippe nostrae mentis etc., 7. q. 1, adversitas § cum autem.

 Deponatur
Ecce quanta est poena illius qui celebrat suspensus, infra, de cleri. excom., clerici; et infra, de cleri. excom., latores.

 Regionis
Hoc dicitur propter Orientales qui utuntur matrimonio iam contracto, etiam in sacris ordinibus, infra, de cleri. coniug., cum olim; 31. dist., aliter.  Ber.

X 3.01.14 A crapula

 A crapula
4. dist., denique.  Crapula dicitur quantum ad superfluitatem ciborem.  Et dicitur crapula quasi cruda epula, ebrietas quantum ad potum.  Et dicitur ebrietas ab e, quod est sine, et bria, quod est mensura.  Unde ebrius est qui sine mensura bibit, unde Horatius: fecundi calices quem non fecere disertum?

 Vel beneficio
Hoc relinquitur arbitrio superioris, ut delinquentem suspendat ab officio vel beneficio.  Quid si dicat iudex, suspendo te ab officio vel beneficio?  Dic super hoc ut notatur infra, de cleri. excom., latores, in notula quae incipit, etiam.  Ber.

X 3.01.15 Clerici officia

 Non exerceant
Quod qui fecerint, ab officio suo degradentur, 91. dist., clericus.  Immo numquam de manu sua exeat psalterium, de conse. dist. 5, numquam, in princ.

 Et tabernas
44. dist., clerici.

 Ad aleas
Hic prohibetur clericis non tantum ludere sed ne intersint ludo, in tantum quod qui publice aleator est, repellitur a promotione, infra, de excess. praelat., inter dilectos.  Nec debent esse inspectores ludi huiusmodi, in Auth. de sanct. episc. § interdicimus, coll. 9.  Et tribus annis arceantur a ministerio, ut ibi dicitur.  Sed videtur quod primo sit admonendus antequam puniatur, ut 35. dist., episcopus.  Sed hoc credo in beneficio obtento.  Secus in obtinendo, quia multa impediunt promovendum quae non deiiciunt, 15. q. 1 § ulti.; et supra, de iureiur., quemadmodum; et infra, de excess. praelat., inter dilectos.  Sed numquid potest repeti quod perditur in alea?  Dicunt quidam quod non, sed pauperibus est eroganda pecunia illa, arg. 14. q. 5, non sane.  Nam cum turpitudo versatur ex utraque parte, melior est conditio possidentis, ff. de condi. ob turp. caus., si ob turpem § porro; et ff. de condi. ob turp. caus., ubi autem.  Haec fuit opinio Placen.  Alii dicunt et melius quod possit repeti, ff. de aleat., quod in convivio, in fi., ubi dicitur quod si servus vel filiusfamilias amiserit in ludo, patri vel domino dabitur repetitio et etiam usque ad quinquaginta annos, ut dicit graeca constitutio.  Et si quis existens in alea rem suam vendidit, non tenetur de evictione, ff. quar. rer. act., si filio § 1; et C. de rel. et sump. fun., authen. alearum usus.  Servandum est quod ibi dicitur.

 Congruentem
Ut videantur differre a monachis.

 Non notanda
Arg. pro medio spectando, supra, de offi. deleg., quaerenti; ff. de acq. rer. dom., adeo § cum quis.

 Deauratis
Hoc sine licentia principis etiam laicus habere non debet, C. de vest. holov., nemo, lib. 11.  Tamen conformabunt se in vestibus consuetudini regionis, ne videantur hypocritae, ut 30. dist., si quis virorum; et 4. dist., erit autem; ne vilescat dignitas clericalis, 80. dist., episcopi.  De hac materia dicitur 21. q. 4, in summa.  Io.

 Causa
Tunc enim habitus monachalis propter hoc susceptus non praeiudicat, supra, de his quae vi met. caus. fi., perlatum.  Et ita clericus iusta de causa potest postponere habitum clericalem, nec censetur apostata.

 Annulos
Per annulum enim praesumitur matrimonium, arg. 30. q. 5, feminae; et supra, de praesump., illud, in fi.

 Nisi monachi
Arg. quod monachus factus episcopus non penitus absolvitur a regula monachali.  De hoc nota 16. q. 7, inventum.  Arg. contra 18. q. 1, statutum.  Ber.

X 3.01.16 Ex litteris Pontini

 Se tuentur
Cum isti statuta patriae approbant pro se, tenentur ea recipere contra se, 19. dist., si Romanorum; et 4. q. 3 § si quis testibus; et 3. q. 8, accusatores § cuius in agendo.  Et si illa reprobant, non debent ex eis commodum habere, infra, de censib., cum olim; C. de reb. credit., generaliter, 1. resp., in fi.  Arg. contra 10. dist., lege; et 37. dist., si quid veri; et 2. q. 7, si haereticus; et arg. supra, de except., cum venerabilis.

 Tertio
Haec est canonica admonitio, 17. q. 4 § si quis domum; et 17. q. 4, de presbyterorum; et 24. q. 3, de illicita.  Post quam admonitionem nisi destiterint, perdunt privilegium illius canonis, 17. q. 4, si quis suadente; et infra, de sent. excom., in praesentia; et infra, de sent. excom., contingit 2.  Admonitio enim semper praecedere debet vindictam, 12. q. 2, indigne; 16. q. 7, omnes decimae; infra, de sent. excom., sacro, in princ.  Verumtamen non loquitur hic de illo privilegio 17. q. 4, si quis suadente.

 Negotiationibus
Talia enim clericis sunt prohibita, supra, de vit. et honest. cler., clerici officia; et 88. dist., fornicari; et 14. q. 4, clerici; et infra, ne cler. vel mon. saecul. neg., per totum.

 Cum facto
Nota quod ipso facto amittit quid privilegium suum, ut hic patet, et infra, de sent. excom., contingit 2.  Unde frustra implorat ecclesiae auxilium qui committit in eam, ut in eo capitulo infra, de sent. excom., contingit 2.  Quia frustra implorat legis auxilium qui committit in legem, infra, de usur., quia frustra.  Et seipsos reddunt indignos privilegio suo.  Simile infra, de immun. eccl., immunitatem.  Et simile 17. q. 4, frater et coepiscopus.  Sic ipso facto appellatur, supra, de appell., dilecti filii 2; et supra, de appell., ut nostrum.  Et facto renunciat quis appellationi, supra, de offi. deleg., gratum; et infra, de his quae fi. a maior. par. cap., ex ore.  Sed ipso verbo clericus privilegio suo renunciare non potest, supra, de for. compet., si diligenti; et infra, de sent. excom., contingit 1.

 Suis facultatibus
Bene dicit, suis, quia propter hoc facultatibus ecclesiae non fit praeiudicium, quia delictum personae etc., 16. q. 6, si episcopum.  Et nota quod dicit: dum his se implicant.  Quasi dicat: si non implicat se his, privilegio ecclesiastico gaudebunt in rebus suis, sicut in rebus ecclesiae, quod est bene notandum quod res clericorum et ecclesiarum eodem privilegio gaudent, 12. q. 2, ecclesiarum servos; et 16. q. 1, similiter.  Si vero se implicant, tunc cessat privilegium, et ita suspenditur privilegium alicuius ad tempus propter delictum, 15. q. 6, iuratos; et 15. q. 6, nos sanctorum.  Simile C. de curat. fur., cum aliis; et infra, de sent. excom., sacro; et 81. dist., si qui sunt; et 81. dist., si quis ammodo.  De eodem privilegio dicit decretalis quod clericus uxoratus etiam tonsuratus privilegio clericali gaudere non potest, infra, de cleri. coniug., Ioannes.

