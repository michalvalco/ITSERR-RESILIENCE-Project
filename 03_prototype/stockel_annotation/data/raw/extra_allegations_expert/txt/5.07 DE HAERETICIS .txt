X 5.07 DE HAERETICIS 

X 5.07.01 Dubius

 Dubius
De fide enim nullus debet dubitare, sed firmiter credere articulos fidei, supra, de summ. trin. et fid. cath., firmiter, in princ.  Aliter salvus esse non poterit, ut in Psalmo quicumque vult, et 24. dist., quando episcopus; et 24. q. 1, aperte.  Nullus enim titubare debet in fide, ut ibi dicitur.  Ber.

 In fide
Etiam in tenui articulo, C. de haeretic., nullus haereticis, in fi.  Sic ex levi offensa revocatur libertus in servitutem, C. de libert. et eor. lib., si manumissus.  Et hoc quo ad articulos fidei qui continentur in symbolo, credo in Deum, quibus per fidem sola adhibenda est credulitas, quia fides est de re non visa, de poen. dist. 4, in domo; C. de summ. trinit. et fide cath., inter claras.  Non per signa sed per fidem veritas est colenda, de conse. dist. 4, venit sacerdos.  Laur.

 Credendum est
Ergo dubius in fide testis esse non potest, 23. q. 4, ipsa pietas.

X 5.07.02 Qui alios

 Non revocat
Cum potest, ff. ad leg. Aquil., scientiam; 83. dist., error; et arg. supra, de Iudae. et Sarrac., et si Iudaeos; et 2. q. 7, negligere.  Sed numquid istud pertinet ad omnes?  Respondetur: de crimine iam commisso soli praelati tenentur corripere, 23. q. 4, duo ista; et 23. q. 4, ita plane.  A peccato autem committendo quilibet tenetur alium corripere occulte, infra, de haeret., cum ex iniuncto, ubi de hoc; et arg. 23. q. 4, ipsa pietas; 22. q. 5, hoc videtur; et 93. dist., diaconi; et supra, de cognat. spir., tua; et 2. q. 7, quapropter.  Sed istae duae ultimae concordantiae intelliguntur in denunciatione.  Tanc.

X 5.07.03 Firmissime

 Haereticum
Haereticus multis modis dicitur.  Ille dicitur haereticus qui pervertit sacramenta ecclesiae, ut simoniacus, 1. q. 1, eos qui; et 6. q. 1, nos sequentes § sed licet.  Item ille qui scindit se ab unitate ecclesiae, 7. q. 1, denique.  Item omnis excommunicatus, 4. q. 1, quod autem hi.  Item qui errat in expositione sacrae scripturae, 24. q. 3, haeresis.  Item qui confingit novam sectam vel confictam sequitur, 24. q. 3, haereticus.  Item qui aliter sentit de articulis fidei quam Romana ecclesia, 24. q. 1, haec est fides; et 24. q. 1, quoniam.  Vel qui male sentiunt de sacramentis ecclesiae, infra, de haeret., ad abolendam, in princ.  Tanc.

 Neque mors
Unde Apostolus: et si tradidero corpus meum ita ut ardeam, caritatem autem non habeam, nihil mihi prodest, de poen. dist. 3, si quis autem, circa fi.; et de conse. dist. 4, solet; et 1. q. 1, vide quantum bonum.  Ber.

 Ad salutem
Aeternam scilicet.  Valent tamen ad bona temporalia promerenda, arg. 22. q. 2, si quaelibet, in fi.; et ad mitius supplicium subeundum, de poen. dist. 4, ad finem § post etiam.  Ber.

X 5.07.04 Fraternitatis tuae

 Celestinus atque Pelagius
Isti duo damnati erant in synodo Ephesina de haeresi.  Dubitabat Patriarcha Antiochenus an scripta eorum essent recipienda.  Et dicitur quod non, quia ex quo condemnatus est auctor et scripta illius admitti non debent, ut 3. q. 4, nullus; et 16. dist., canones.  Quamvis aliqua utilia sint ibi, arg. supra, de testib., licet ex quadam.  Arg. tamen quod ratione etiam bonae sententiae recipi possent, 1. q. 1, dominus declaravit; 37. dist., si quid veri; sicut et notitia legis abrogatae necessaria est, 7. dist., Moyses.  Et Papa etiam argumentatur ex lege Theodosiana abrogata, supra, de iudic., novit.  Sed verum est quod scripta istorum non valent, etiam si alias bona sint, nec sunt recipienda, infra, de haeret., excommunicamus itaque § credentes; arg. ad hoc 96. dist., bene quidem.  Tamen ratione bonae sententiae scripta Origenis approbata fuerunt, 16. q. 7, et hoc diximus; qui damnatus fuit post mortem, 24. q. 2, sane profertur.  Et si approbarentur, valerent, alias non, arg. supra, de summ. trin. et fid. cath., damnamus, in fi.  Item arg. quod destructo principali, destruitur accessorium, sicut in capitulo predicto, 16. q. 7, et hoc diximus.  Ber.

X 5.07.05 Si quis episcopus

 Si quis episcopus
Sic ordina istam litteram: si quis episcopus instituerit haereticos heredes extraneos a consanguinitate sua, vel etiam si instituerit consanguineos haereticos heredes aut paganos pertulerit, saltem post mortem etc.  Et sic repete illam dictionem, haereticos.  Et ita nullus debet instituere haereticum sive sit consanguineus sive non, ut hic patet, et infra, de haeret., in eos.  Episcopus ergo instituat ecclesiam, ex quo non habet consanguineos catholicos, 12. q. 2, episcopus qui filios; et 12. q. 2, cognovimus; et in Auth. ut cum de appellation. cog. § dicimus, coll. 8; et in Auth. ut cum de appellation. cog. § si quis, coll. 8.  Quia isti haeretici iam non dicuntur filii vel consanguinei, unde dicitur in lege: si frater tuus et amicus tuus, et uxor tua depravare voluerint veritatem, sit manus tua super illos, 23. q. 8, legi; et uxor est expellenda, 28. q. 1, uxor, in fi.  Hoc intellige nisi poenituerint isti consanguinei.  Delicti enim veniam poenitentibus non negamus, C. de haeretic., Manichaeos.  Ber.

 Paganos
Et ita idem iuris est in paganis quod de haereticis.  Et idem est de omnibus qui catholici non sunt, infra, de haeret., in eos.  Ber.

 Post mortem
Sic 24. q. 2, sane profertur; et arg. C. de haeretic., Manichaeos.  Arg. contra, quia crimina morte extinguuntur, 23. dist., quorundam; 23. q. 2, iustum; et crimen poena sit extinctum, C. si reus vel accus. mort., etsi Marcellus.  Hoc tamen speciale est in crimine haeresis in criminis detestationem, ut post mortem possit accusari et excommunicari, et ne ecclesia oret pro eo quia non fuit accusatus in vita.  Ber.

X 5.07.06 In eos

 Etiam si consanguinei
Dic ut supra, de haeret., si quis.

 Nihil conferant
Non distinguitur in morte vel in vita, ergo nec nos distinguamus quia nihil capere possunt ex testamento, infra, de haeret., excommunicamus itaque § credentes.  Causa pietatis forte posset eis dari, ne perirent fame, 86. dist., pasce fame.  Quia adhuc possunt converti ad fidem, quia de nemine desperandum est, de poen. dist. 7, nemo; et 32. q. 2, ancillam; et arg. etiam ad hoc 42. dist., quiescamus; et 11. q. 3, quoniam multos.  Ber.

X 5.07.07 Cum Christus

 Sub anathemate
Quicumque ergo contrarium dixerit est excommunicatus, quia hoc dicere haereticum est, et haeretici omnes sunt excommunicati, infra, de haeret., ad abolendam; et infra, de haeret., excommunicamus et anathematizamus.  Et quod Christus verus sit homo ex humana carne subsistens habes supra, de summ. trin. et fid. cath., firmiter; et est articulus fidei nostrae de quo habetur in praedicta constitutione, et de aliis quod scire quilibet Christianus tenetur per fidem.  Arg. ad hoc de conse. dist. 4, ante viginti; et de conse. dist. 4, baptizandos; et de conse. dist. 4, prima.  Ad illos articulos de quibus tractatur in illa constitutione supra, de summ. trin. et fid. cath., firmiter, omnes indistincte tenentur tam clerici quam laici, sed clerici magis qui legem perscrutabiliter scire tenentur, 38. dist., omnes psallentes; 24. dist., quando episcopus.  Quilibet ergo tenetur credere secundum quod catholica tenet ecclesia, et hoc sufficit in talibus articulis dummodo nil in contrarium sentiat, infra, de haeret., ad abolendam.  Ber.

X 5.07.08 Sicut ait beatus

 Leo
23. q. 5, res omnes.

 Defensores
Infra, de haeret., excommunicamus itaque § credentes; et 79. dist., si quis Papa, arg.

 Obtentu
Sic ergo ratione delicti perditur privilegium, infra, de haeret., ad abolendam, in fi.  Quia privilegium non extenditur ad illicitum casum, nec tuetur aliquem in malo, infra, de sent. excom., nulli.  Et omni privilegio cessante mali puniendi sunt, C. ubi de crim. agi oport., authen. qua in provincia.  Ber.

 Oblatio
Quia constat eum decessisse in mortali peccato, 23. q. 5, placuit.  Et est simile infra, de usur., quia in omnibus. 

X 5.07.09 Ad abolendam

 Praedicat et observat
Simile 24. q. 3, haeresis.  Hoc ergo quod Romana ecclesia servat et mandat ab aliis observari, generaliter est observandum, 11. dist., quis nesciat.  Quicumque ergo male sentit de sacramentis ecclesiae haereticus est habendus, ut hic patet.

 Clerici ipsi sede vacante
Habes hic arg. quod vacante ecclesia iurisdictio remanet penes capitulum, arg. 65. dist., si forte; 23. dist., in nomine Domini; 7. q. 1, pontifices.  De hac materia plene dictum est supra, de maior. et obed., his quae; et supra, de maior. et obed., cum olim.

 Deprehensi
Facti evidentia, puta quia publice praedicat haeresim, arg. ff. de ritu nupt., palam § ulti.; vel legitima probatione, puta per testes vel ex sua confessione.  Ala.

 Praerogativa
Arg. quod clericus depositus non habet privilegium clericale, et hoc concedit Ala.  Arg. 54. dist., ex antiquis, in fi.  Quod non est verum, quia tenetur vivere clericaliter quamvis sit depositus.  Unde si hoc faciat, adhuc gaudet privilegio clericali, 81. dist., dictum; et hoc dixit Hug.  Si vero incorrigibilis esset, tunc non solum perderet privilegium clericale verum etiam saeculari curiae traderetur, supra, de iudic., cum non ab homine.  Sed in casu isto perdit omne privilegium nisi revertatur, ut sequitur.

 Relinquatur
Tribus enim casibus relinquitur aliquis curiae saeculari statim post depositionem.  In crimine haeresis, ut hic; et infra, de haeret., excommunicamus et anathematizamus.  Item in crimine falsi, infra, de crim. falsi, ad falsariorum.  Et in alio cum propter calumniam vel contumeliam quam contulit episcopo suo aliquis depositus est, 11. q. 1, si quis sacerdotum.  Alias autem licet clericus sit depositus, non traditur statim curiae saeculari.  Immo adhuc tenetur vivere clericaliter et ecclesiae eum tuebitur et gaudet privilegio clericali, ut dictum est in proxima notula.  Si vero sit incorrigibilis, postea traditur secundum quod dicitur supra, de iudic., cum non ab homine.  Qualiter debeat tradi dicitur infra, de verb. sign., novimus.  Qualiter puniri debeant haeretici dicitur infra, de haeret., excommunicamus et anathematizamus.

 Sponte recurrere
Sed videtur quod etiam compelli debeat servare fidem, 45. dist., de Iudaeis.  Postquam condemnatus est haereticus non compellitur, sed si vult sponte redire, debet recipi abiurato errore, 24. q. 3, dicit Apostolus; et in perpetuum carcarem ad agendam poenitentiam intrudi, infra, de haeret., excommunicamus et anathematizamus.  Ber.

 Arbitrium episcopi
Arg. contra 1. q. 7, si quis epicopus.  Illud olim obtinuit ut in concilio tantum reciperetur, sed hodie sufficit quod hic dicit.  Tanc.

 Laicus
Laici enim per ecclesiam condemnandi sunt de haeresi, sed iudex saecularis illos punire debet, nec traditur laicus curiae saeculari, sed clericum solummodo, infra, de verb. sign., novimus; quia laicus semper est de foro saeculari, sed in casu isto sententia debet ferri per ecclesiam.  Executio fit solummodo per iudicem saecularem.  Qualiter tales puniri debeant dicetur infra, de haeret., excommunicamus et anathematizamus.  Ber.

 Audientia
Simile 23. dist., in nomine Domini.  Sed si volunt redire, nonne debent audiri et recipi, quia ecclesia non claudit gremium volentibus redire ad ipsam, C. de summ. trinit. et fide cath., inter claras, circa fi.  Et delicti veniam petentibus non negamus dicit imperator, C. de haeretic., Manichaeos; de poen. dist. 3, adhuc instant?  Videtur quod debeant recipi, quia Dominus non vult mortem peccatoris etc., 26. q. 6, agnovimus.  Sed ut convertatur et in carcarem perpetuum detrudatur, infra, de haeret., excommunicamus et anathematizamus.  Sed audientia denegatur quo ad bona, etiam si alias vellet se defendere, tamen littera ista contradicit Tanc.  Hodie servandum est prout traditur infra, de haeret., excommunicamus et anathematizamus § si qui.  Ber.

 Iuramento
Hoc idem dicitur infra, de haeret., excommunicamus itaque § moneantur.  Ber.

 Honore
Quia hoc ipso contra ecclesiam esse videntur, unde dignitate privari, 24. q. 1, qui contra ecclesiae pacem; et simile 32. q. 5, praeceptum.  Ber.

 Ligandis
Simile infra, de haeret., excommunicamus itaque § moneantur.

 Episcopali
Propter delictum suum, simile 35. q. 3, ita nos.

 Delegatis
Auctoritate generali huius decretalis, simile supra, de offi. ord., irrefragabili § caeterum.  Et sic ratione delicti perdunt privilegium, quia privilegium non dat causam delinquendi, C. de privil. scholar., hac lege, lib. 12; nec permittas nocentes aliquibus privilegiis uti, ut in Auth. de mandat. princip. § quod si delinquentes, coll. 3; et supra, de haeret., sicut ait.  Sic et remissio peccati non dat licentiam delinquendi, 1. q. 7, exigant.  Consuevit hic allegari quod ratione delicti perditur privilegium, quod non est verum; quia si aliqui exempti sunt et delinquant non perdunt privilegium propter hoc sed puniri debent.  Nec dicuntur proprie recidere in iurisdictionem episcoporum, quia non cognoscunt episcopi iure ordinario sed auctoritate sibi delegata, ut hic patet, et supra, de offi. ord., irrefragabili.  Et perinde est ac si ipse Papa cognosceret, vel specialiter aliis delegaret, per abusum enim vel per negligentiam perditur privilegium, infra, de privileg., accedentibus; et infra, de privileg., si de terra; et 11. q. 3, privilegium.  De hoc dicitur infra, de privileg., tuarum.  Ber.

X 5.07.10 Vergentis

 Praecipimus
Quod facere potest Papa ratione peccati, supra, de iudic., novit.  Et potest eos dignitate privare, ut supra, de haeret., ad abolendam § statuimus.  Et propter alias iniquitates potest etiam Papa removere eos a dignitate, 15. q. 6, alius.  Et imperium ipse transtulit de loco ad locum, propterea quia non defendebant ecclesiam, supra, de elect., venerabilem, ut ibi notatur.  Et iudex saecularis potest excommunicari si negligat facere iustitiam, 23. q. 5, administratores, et hic expresse dicitur; et supra, de haeret., ad abolendam § civitas; et infra, de maledic., statuimus.

 Misereri
De sola ergo misericordia restituuntur bona, ut hic dicitur, et etiam episcopatus, ut 23. q. 4, ipsa pietas, vers. item si inquiunt, in fi.; et 23. q. 7, quod autem; et 1. q. 7, convenientibus.

 Disciplina
Supra, de elect., cum in cunctis; 82. dist., plurimos, in fi.; et C. de emend. prop., in corrigendis; et arg. 50. dist., ut constitueretur.  Ber.

 Bona eorum confiscentur
Quod dicit hic habes 6. q. 1, quaero § verum; et 6. q. 1, si quis cum militibus; et C. ad leg. Iul. maiest., quisquis.

 Longe sit gravius
17. q. 4, sicut qui ecclesiam; et 23. q. 5, si apud.  Et quod in religionem divinam committitur in omnium fertur iniuriam et publicum crimen committetur, C. de haeretic., Manichaeos, unde gravius est.

 Exheredatio
Hic expresse habes quod bona haereticorum confiscantur, sive habeant filios sive non.  Nec catholicis filiis haereticorum aliquid relinquendum est, ut hic dicitur.  Sed contra dicit lex, C. de haeretic., Manichaeos, et C. de haeretic., cognovimus; et C. de haeretic., authen. idem est de Nestorianis, ubi dicitur quod filii catholici propter hoc hereditate paterna non privantur.  Statur enim hodie huic decretali in odium criminis, sicut in crimine laesae maiestatis ubi filii puniuntur quo ad bona, ut hic dicitur, et 6. q. 1, quaero § verum; 6. q. 1, si quis cum militibus, multo fortius in isto crimine, ut hic dicitur.  Et hoc est expressum in constitutione Frederici, hac edictali, quae olim erat in quinta compilatione eodem titulo.  Et in alio casu etiam filii pro delicto parentum puniuntur temporaliter usque ad quartem generationem secundum quod habes infra, de poeni., in quibusdam.  Et in hac opinione fuerunt Io. et Laur.

 Canonicas
15. q. 8, cum multae; et 1. q. 4, cum ecclesia § item peccato Israelitarum; et supra, de fil. presbyt., per totum.

X 5.07.11 Si adversus nos

 Quod specialiter
Hoc sumptum est ex illo canone, 23. dist., quamquam.  Ea enim quae notabiliter fiunt, nisi specialiter notentur, videntur neglecta, ff. de iniuri., item apud Labeonem § ait praetor; arg. supra, de confirm. util. vel inutil., bonae; et supra, de dolo et contu., ex litteris.

 Scrinariis
Id est, tabellionibus.  Sic 25. q. 2, dicenti § universa.

 Auxilium
Cum sint excommunicati, infra, de haeret., excommunicamus itaque § credentes; et supra, de haeret., sicut ait.  Sed videtur saltem si conveniantur quod non sit auxilium denegandum aut etiam iusta sententia, supra, de except., cum inter; et in pluribus capitulis ibidem.  Hoc potest habere locum infra annum postquam vero constiterit eos esse tales.  Anno elapso inter haereticos computantur nisi infra annum se correxerint, infra, de haeret., excommunicamus itaque § credentes; et sicut haeretici puniuntur, infra, de haeret., excommunicamus et anathematizamus.  Unde non admittuntur ad aliquam defensionem, cum ipsorum bona debeant confiscari sicut aliorum haereticorum.  Immo licite eis auferuntur sua, ut 8. dist., quo iure; 23. q. 5, non vos; et 23. q. 7, quicumque; 23. q. 7, si de rebus; et 23. q. 7, quod autem.  Sed melius est si auctoritate iudicis hoc fiat, 23. q. 3, sex sunt; et C. de pignorib., creditores.

 Infamia
Et ita Papa potest infamiam irrogare quo ad forum civile, quia et tollere eam potest, arg. supra, qui fil. sint legit., per venerabilem.  Arg. contra 2. q. 3 § hinc colligitur.  Ber.

X 5.07.12 Cum ex iniuncto

 Occulta conventicula
Sicut conspiratores, 11. q. 1, conspirationum; 79. dist., si quis Papa.  Isti enim conspirant contra Deum, unde fortius sunt puniendi quam si conspirarent contra hominem, supra, de haeret., vergentis, ad fi.

 Simplicitatem
Et male, 38. dist., sedulo.

 Deus enim
Hic incipit improbare factum istorum.

 In lumine
Haec est improbatio contra occulta conventicula.

 Sicut enim
Hic improbat quod assumebant officium praedicandi.

 Non omnes
Immo singula officia singulis debent esse commissa, 89. dist., singula.

 Alios
Sic infra, de haeret., sicut in uno; et 16. q. 1, adiicimus.  Quia nullus audet praedicare nisi sacerdos, ut ibi dicitur, et infra, de haeret., excommunicamus itaque § quia vero; vel nisi esset missus, ut ibi, 23. q. 4, displicet; arg. ibi missus est, ut qualia etc.

 Praecipuus
Et privilegiatus, supra, de statu monach., quod Dei timorem.

 Rogate
21. dist., in novo.  Ergo quia isti non erant missi nec sacerdotes, praedicare non debebant.

 Quod si forte
Hic opponit, quia possit ei opponi ab alio et ita statim respondet.

 Non sufficit
Bene dicit quia et si martyres etiam aliqua mandant fieri, statim non sunt facienda.  Sed ante est, ut sciamus illos impetrare a Deo quae postulant, 50. dist., si quis praepostera; et 42. dist., quiescamus.  Ber.

 Miraculi
Nec istud statim credendum est, quia quandoque miracula fiunt per malos, 1. q. 1, teneamus.

 Virgam
de conse. dist. 2, re vera.

 Licet autem
Hic improbat quod deludebant simplicitatem sacerdotum.  Ber.

 Labia sacerdotis
43. dist., sit rector; et 11. q. 1, sacerdotibus.

 Custodiunt
Id est, custodire debent.

 Exquirunt
Scilicet, subditi a scholasticis, 38. dist., sedulo.  Ber.

 In lege
Mosaica.

 Nec quisquam
Respondet ad obiectionem quam possent facere isti haeretici.

 Asina
Ut 2. q. 7, secuti sunt; et 2. q. 7, nos si § item cum.  Ber.

 Quod quisque tenetur
Ad correctionem quilibet tenetur, sicut hic dicit.  Et hoc intellige de occulta correctione sive reprehensione, arg. 23. q. 5, non putes, ut hic dicit.  Sed manifeste corripere pertinet ad praelatos, vel ad illos qui habent aliquam potestatem in aliquos, 23. q. 4, duo ista; et 23. q. 4, forte.  Pater enim filium potest corripere et praelatus subditum, et occultum et manifeste.  Unde Apostolus: argue, obsecra, increpa, ut 45. dist., quid autem; et 8. q. 1, quod autem.  Sed filius non potest publice reprehendere sive corripere patrem nec subditus praelatum, ut hic sequitur in littera, et 21. dist., nolite.  Erubescit enim lex filios castigaturos parentes, in Auth. de nupt. § sed quod sancitum est, coll. 4, vers. ulti. per unam col.  Haec est canonica correctio secundum evangelicam veritatem, ut occulta ad omnes, manifesta ad praelatos, vel alios aliquam potestatem habentes pertineant, ut hic distinguit.  Et sic potest intelligi 2. q. 1, si peccaverit; et est ad hoc 22. q. 5, hoc videtur.  Ad denunciationem vero evangelicam quae exigit admonitionem et probationem, ut 40. dist., sed illud, vers. neque illud; et supra, de testib., in omni; et 2. q. 1, si peccaverit.  Quae fit ad poenitentiam videtur quod quilibet teneatur, arg. 2. q. 7, quapropter; supra, de cognat. spir., tua, dummodo persona sit honesta et bonae famae.  Quia viles personae non admittuntur ad denunciationem, supra, de spons., cum in tua, ubi de hoc.

 Fatue
55. dist., si evangelica.

 Supponit
Ut 2. q. 7, nos si incompetenter.

 Praemissum Domini verbum
Scilicet quis ex vobis arguet me de peccato.

 Inutilis
Si enim praelatus inutilis aut negligens fuerit, removendus est, supra, de offi. custod., custos ecclesiae; 81. dist., dictum; et infra, de haeret., excommunicamus itaque, in fi.; et 18. q. 2, si quis abbas; et C. de off. praef. praet. Orien., si quos.

 Ordinate
Denunciando vel accusando secundum quod traditur supra, de accusat., qualiter et quando 1; supra, de simon., licet Heli.  Et est arg. iuris ordinem esse servandum.

 Tam instituto quam destitutio
Ad quem pertinet institutio et destitutio, supra, de capell. monach., in ecclesiis; et supra, de capell. monach., dilectus; et infra, de privileg., cum et plantare § in ecclesiis.  Et examinatio pertinet ad eum ad quem manus impositio spectat, supra, de elect., venerabilem; et supra, de elect., nihil est; et supra, de elect., cum nobis.  Institutio enim ad episcopum pertinet, 16. q. 6, nullus.  Ber. 

X 5.07.13 Excommunicamus itaque

 Superius
Supra, de summ. trin. et fid. cath., firmiter; et supra, de summ. trin. et fid. cath., damnamus.

 Damnati
Scilicet de haeresi.

 Potestatibus
Sic infra, de verb. sign., novimus.  Tamen si voluerint redire in perpetuum carcarem teneantur, infra, de haeret., excommunicamus et anathematizamus.
 
 Relinquantur
Qualiter hoc intelligitur, dicitur supra, de haeret., ad abolendam.  Ber.

 Degradatis
Infra, de haeret., sicut in uno; et infra, de haeret., excommunicamus et anathematizamus.

 Confiscentur
De hoc dictum est supra, de haeret., vergentis.

 Stipendia
Si plura stipendia habuerint, inter ecclesias dividantur pro rata, supra, de testamen., relatum est 2.

 Suspicione
Id est, praesumptione.  Et nota quod sola suspicio sive praesumptio purgationem inducit, quod si non fiat, punitur, ut hic patet, arg. supra, de cohab. cler. et mul., tua.  Et intellige quod sit probabilis praesumptio sive suspicio.  Alias non indiceretur purgatio, et sic non obstat 2. q. 1, primo; et ita hic respicitur infamia.

 Suspicionis
Hoc semper est attendendum, ut secundum qualitatem infamiae et personae indicatur purgatio, 2. q. 5, omnibus; et infra, de purg. can., inter sollicitudines.

 Condemnetur
Videtur hic quod aliquis sit condemnandus de haeresi, licet non videatur violenta praesumptio contra ipsum.  Arg. contra supra, de praesump., litteras.  Ibi dicit quod licet sit vehemens praesumptio non vult Papa illum condemnare de tam gravi crimine.  Haec violentissima est praesumptio, cum primo probabilis fuerit propter infamiam, et quia noluit se purgare fuit excommunicatus.  Et quia per annum stetit in excommunicatione pro convicto habetur, 11. q. 3, rursus; et 11. q. 3, quicumque.  Secus in aliis criminibus, quia si bona alicuius contumacis propter crimen annotata sunt, si infra annum non venit, bona devoluntur ad fiscum.  Sed quo ad crimen non obest quin post annum possit probare innocentiam suam, ff. de requir., annus.  Sed quid est quod dicit quod statim est condemnandus, cum saepius est admonendus ut redeat, 1. q. 7, convenientibus?  Respondeo: non contradicit, quia licit sit condemnandus, monendus est, ut 34. q. 1, quae dignior, in fi., ubi dicitur quod post admonitionem est vitandus.  Hoc est verum in hoc quod non sunt ei secreta nostrae fidei exponenda, 43. dist., in mandatis, ut impugnet nos, ut ibi.  Nec intelligas quod si pro alio crimine seu contumacia steterit per annum in excommunicatione, quod habendus sit haereticus, sed tantum excommunicatur per suspicionem haeresis.

 Iuramento firmare
Sic supra, de haeret., ad abolendam § statuimus.  Et non solum hoc iurare tenetur, sed hoc iurare debet quod ipse idem catholicus sit, in Auth. iusiur. quod praest. ab his qui admin. accip., circa princ., coll. 2.

 Neglexerit
Iudex qui neglegit facere iustitiam excommunicatur, 23. q. 5, administratores; et facit litem suam, 23. q. 5, causa; et 23. q. 2, dominus; et 3. q. 7, qui sine, arg.; et in Auth. ut differ. iudic. audi. § neque autem; et in Auth. ut differ. iudic. audi. § si quis autem, coll. 9; et 2. q. 7, sicut.

 Absolutos
Infra, de haeret., absolutos.  Et ita Papa potest propter haeresim deponere omnes tam laicos quam clericos a dignitatibus suis, ut supra, de haeret., ad abolendam § statuimus; et supra, de haeret., vergentis, ubi de hoc.

 Salvo iure domini
Arg. quod propter delictum unius alius puniri non debet, quoniam poena debet tenere suos auctores, supra, de his quae fi. a maior. par. cap., quaesivit; C. de poe., sancimus.  Et iniquum est aliquem alterius odio praegravari, C. de inoffic. testam., si quis in suo.  Arg. contra, supra, de haeret., vergentis.

 Accinxerint
Arg. quod auctoritate ecclesiae bellum fieri potest, 23. q. 8, igitur; et 23. q. 8, hortatu; 15. q. 6, auctoritatem; 53. dist., Hadrianus; quod verum est contra inimicos fidei et contra illos qui ecclesiam impugnant.

 Receptatores defensores
Sine quibus haeretici manere diu non possent, arg. ff. de off. praes., congruit; ff. de receptator., pessimum.  Unde merito isti sunt puniendi.  Immo gravius delinquunt qui aliorum errores defendunt, et acrius puniri debent, 24. q. 3, qui aliorum.  Et ideo simili poena cum haereticis puniuntur, 11. q. 3, qui consentit; et infra, de haeret., excommunicamus et anathematizamus, in fi.; et C. de his qui latron. occult., eos; etiam si essent consanguinei, arg. 27. q. 1, de filia; et supra, de haeret., si quis, ubi de hoc.  Ber.

 Sit etiam intestabilis
Isti enim, ut hic patet, a quolibet actu legitimo repelluntur, nec donare nec vendere nec contrahere possunt, prout haec omnia traduntur C. de haeretic., Manichaeos.

 Cum auctore damnato damnentur
Sic supra, de haeret., fraternitatis, ubi de hoc; simile supra, de testib., licet ex quadam.  Sic etiam scriptura vel sententia publice excommunicati non valet, supra, de re iudic., ad probandum; et supra, de except., exceptionem; nec rescriptum, supra, de rescript., dilectus filius 1.  Et hoc est quod sequitur, idem in similibus praecipimus observari.  Tamen de rescripto impetrato ab excommunicato secus est, quia rescriptum non sumit auctoritatem ab impetrante sed a concedente.  De quo dic ut supra, de except., extravag. pia, in notula, sed mirum.  Ber.

 Gravior exerceatur
Ut 50. dist., quia tua.  Hic habes arg. quod qui in maiori dignitate est plus punitur, et ita circumstantiae aggravant vindictam, arg. 32. q. 5, qui viderit; et 25. q. 1, nulli fas; et 40. dist., homo Christianus.  Crimen enim augetur per dignitatem, ff. de re milit., omne delictum § 1; 19. dist., nulli.  Et qui magnus sine comparatione creatus fuit, sine venia damnatus est, de poen. dist. 2, principium enim; et supra, de iureiur., cum quidam, ibi hoc solvitur.  Ber.

 Percellantur
Qui participat excommunicato scienter et non se corrigit, excommunicandus est, infra, de sent. excom., quod in dubiis; 11. q. 3, qui communicaverit.

 Apostolicae speciali
Hic reservat sibi Papa absolutionem sive restitutionem talium, ergo per hoc aliis prohibuisse videtur, simile supra, de praeben., de multa, in fi.; et supra, de praeben., grave, in fi.  Et sic econverso ex quo sibi non reservat, aliis indulgere videtur, infra, de sent. excom., nuper.  Et est ad hoc arg. quod episcopi dispensare possunt ubi Papa non reservat sibi dispensationem.  Quare ergo Papa sibi specialiter reservavit talem restitutionem, nisi ut aliis prohiberet?  Et licet episcopus ipsum restituere ad officium suum non possit, tamen reconciliare potest ipsum ecclesiae, supra, de haeret., ad abolendam § 1, ubi de hoc.

 Eorum privilegia
Praetextu privilegiorum participare excommunicatis non possunt, infra, de sent. excom., nulli; et in hoc casu possunt ab episcopo loci tamquam a delegato a Papa puniri, supra, de haeret., ad abolendam, in fi., ubi de hoc.

 Nisi mittantur
Supra, de haeret., cum ex iniuncto, ubi de hoc.

 Alia competenti
Prout visum fuerit superiori, supra, de offi. deleg., de causis.

 Totam viciniam
Arg. quod universitas potest praestare iuramentum calumniae, sic 30. q. 6, episcopus in synodo; sic supra, de accusat., sicut.

 Vita et moribus
Haec omnia suspicionem inducunt, 41. dist., quisquis; 86. dist., inferiorum; 23. q. 8, praeterea; ff. ad leg. Aquil., scientiam; ff. de his qui not. infam., quid ergo § 1.

 Indicare
2. q. 7, quapropter; et arg. 22. q. 1, si quis per capillum.

 Purgaverint
Nota deficientem in purgatione puniendum, supra, de simon., de hoc; et supra, de simon., insinuatum.

 Relapsi
Isti magis puniendi sunt.  Deterior namque dolus eius cognoscitur qui interruptam iterum litem deservit quam qui semel coeptam dereliquit, in Auth. de litigios. § edita, in fi., coll. 8.

 Iurare
Per iuramentum debet quis purgare conscientiam suam de haeresi, de conse. dist. 2, ego Berengarius; et 1. q. 7, quotiens.  Unde si iurare non vult, pro condemnato debet haberi, sicut qui de calumnia iurare non vult, actor cadit a causa et reus pro condemnato habetur, supra, de iuram. calumn., cum in causa; et C. de haeretic., cum et iudices § quod si actor.  Et est similis illi qui neque defendit neque exhibet, et condemnatur ut contumax, ff. de noxal. act., quotiens § in potestate.  Tenui enim religione iuramenta etiam necessaria contemnunt, supra, de simon., etsi quaestiones; et C. de fid. instrum., cum quidam.  Ber.

 Indiciis
Nota quod per indicia probatur crimen, supra eodem capitulo § penulti., ibi, quod si quis etc.; et 2. q. 8, sciant; et 32. q. 1, dixit Dominus; et infra, de privileg., cum olim essemus; et C. de rei vend., indicia.  Item habes hic quod propter negligentiam removetur praelatus, arg. supra, de haeret., cum ex iniuncto, in fi.; et 1. q. 1, si qui episcopi § ecce cum.  Ber.

X 5.07.14 Sicut in uno

 Sub specie virtutum
Supra, de haeret., excommunicamus itaque § quia vero; 41. dist., saepe vitia; quia praetextu pietatis non est impietas committenda, 20. q. 1, nosse.  Et ita nullus potest praedicare nisi mittatur.  Unde dominus ait discipulis suis: euntes praedicate Evangelium omni creaturae, et iubente domino in toto orbe dispersi sunt, 21. dist., in novo.  Unde Esaias: ecce ego, mitte me, 8. q. 1, in scripturis; et 16. q. 1 § hoc idem; arg. ff. de tutor. et curat., ubi; et ff. de tutor. et curat., praetor.

 Alios Dominus apostolos
Sic supra, de haeret., cum ex iniuncto.  Nec universitas alia poterat ratione subsistere nisi huiusmodi magnus eam differentiae ordo servaret, 89. dist., ad hoc.  Laici ergo cuiuscumque ordinis sint vel meriti praedicandi officium non debent assumere.

X 5.07.15 Excommunicamus et anathematizamus

 Conveniunt
Supra, de haeret., excommunicamus itaque.  Quia ad eundem finem tendunt, scilicet deceptionis.

 Puniendi
Et hoc totum habes supra, de haeret., excommunicamus itaque.  Sed qualiter isti haeretici puniri debent secundum leges postquam per ecclesiam sunt condemnati, ut hic dicit?  Ultimo supplicio puniuntur per iudices saeculares, cum distinctione ut videtur, ut docentes ultimo supplicio, addiscentes vero decem libris auri, ut C. de haeretic., quicumque, ad fi.  Sed contra C. de malef. et math., culpa, ubi dicitur culpa similis est tam prohibita discere quam docere.  Non est contra, quia lex quicumque intelligitur de illis qui nondum didicerunt, sed causa addiscendi ad haereticos accesserunt, si autem ad actum pervenissent simili poena punirentur, ut docentes secundum legem illam, C. de malef. et math., culpa.  Ber.

 Si qui autem
Ab hoc loco usque ad finem additum est; aliud totum habes supra, de haeret., excommunicamus itaque; et supra, de haeret., ad abolendam § 1 et 2.  Ber.

 Deprehensi
Publice, ita quod notorium vel etiam condemnati.  Si vero postea redire voluerint recipiendi sunt, quia ecclesia non claudit gremium redeuntibus ad ipsam, C. de summ. trinit. et fide cath., inter claras, circa fi.  Et delicti veniam poenitentibus damus, C. de haeretic., Manichaeos; ita tamen ut in perpetuum carcerem permaneant, ut hic patet.  Sic et simoniaci in monasterio sub perenni poena detrudantur, 1. q. 1, reperiunt; et supra, de simon., quoniam.  Quia et ipsi haeretici censentur, 1. q. 1, eos qui; et 6. q. 1, nos sequentes § sed licet.  Ber.

X 5.07.16 Absolutos se noverint

 Absolutos
Ipso iure ex quo manifeste lapsi sunt.  Simile 15. q. 6, iuratos; et 15. q. 6, nos sanctorum.  Et est arg. quod Papa potest absolvere laicum a iuramento fidelitatis, arg. praedictorum capitulorum quia ad ipsum spectat interpretatio iuramenti, supra, de elect., venerabilem.

 Aliquo pacto
Ergo si sub poena aliquis tenetur eis aliquid solvere certa die, licet non solvat, non incidit in poenam, et eodem modo si per iuramentum quod est verum, quia in illa obligatione et iuramento tacite subintelligitur si talis permanserit cui communicare liceat, 22. q. 2, ne quis arbitretur; ff. de solut., cum quis, 1. resp.; supra, de iureiur., quemadmodum; et supra, de haeret., excommunicamus itaque § credentes.  Ber.

