X 3.23 DE SOLUTIONIBUS

X 3.23.01 Ad hoc

 Filius
Hoc verum est si est heres.

 Debita
Omnia, si non fecerit inventarium.  Si fecit, tunc non tenetur nisi quantum vires hereditatis se extendunt, C. de iure delib., scimus.  Et hoc in debitis ex contractu descendentibus vel quasi.  Sed in debitis quae ex delicto vel quasi procedunt, non tenetur nisi in quantum ad eum pervenit, vel nisi cum defuncto lis fuerit contesta, C. ex delict. defunct., post litis.  Ala.  Secundum canones tamen videtur quod heres tenetur ex delicto defuncti, infra, de sepult., parochiano; et infra, de rapt., in litteris.  Tanc.

 Praedecessoris
Est enim quasi heres ipsius, 23. q. 8, convenior; 12. q. 2, religiosam.  Ala.

 Necessitate
Alias non tenetur ecclesia, 10. q. 2, hoc ius § et is creditor; et supra, de fideiuss., quod quibusdam; et supra, de deposit., gravis.  Et sic successor ad id tenetur quod praedecessor facere debuit, 12. q. 5, quia.  Io.  Et 16. q. 6, illud.  Ber.

X 3.23.02 Si quorundam

 Gravare
Mutuum accipiendo et alii tradendo vel pro contrahente fideiubendo ultra, supra, de fideiuss., quod quibusdam.

 Litteras
Per quas concedunt praelati, quod aliquis possit recipere pecuniam mutuo nomine suo et ecclesiae suae.  Vel tradunt sigilla, ut inde sigilletur instrumentum sicut creditor voluerit dictare.  Vel dic litteras seu sigilla, id est, litteras sigillatas.

 Litteras seu sigilla
Arg. quod litteris praelatorum credatur, supra, de probat., post cessionem; et 11. q. 3, curae; et supra, de fide instrum., scripta; et supra, de cleri. peregri., tua nos.  Et sigillo ecclesiae creditur, 73. dist., in nomine Patris, in fi.  Arg. contra supra, de probat., quoniam.  Sed quare dicit hic pro alienis, cum hic creditor intelligatur etc., 10. q. 2, ea enim § hoc ius, vers. et his creditor; et supra, de fideiuss., quod quibusdam; et supra, de deposit., gravis.  Et sic nec nomine suo nec nomine alieno tenetur ecclesia.  Ad actum referas hoc, quia sic fatigaretur ecclesia de facto et non de iure.  Ber.

 Non teneri
Nisi quatenus versum est in utilitatem ecclesiae, supra, de fideiuss., quod quibusdam.

 Suspensum
Ipso iure.  Et insuper ecclesiam ipsam reddere debet indemnem, si in aliquo gravata est, supra, de rebus ecc. non alien., si quis.  Et est arg. optimum, quod si aliquis dilapidaverit ecclesiam, quod licet velit eam reddere indemnem, nihilominus removendus est.  De hoc dixi supra, de elect., quod sicut, in fi.  Et sicut ipso iure suspensus est, ita ipso iure videtur restitutus, cum ecclesiam reddiderit indemnem, arg. 81. dist., si qui sunt; 16. q. 7, si quis deinceps; et 15. q. 6, nos sanctorum.  Sed non credo quod propter hoc sit restitutus, quia iam suspectus est et satisdatio non immutat malevolum animum tutoris, Inst. de susp. tut. § novissime; et ff. de susp. tut., suspectus; et ff. de susp. tut., quia satisdatio.  Immo removendus est de facto, si administrationem non dimisit, ff. de susp. tut., suspectus.  De hoc dixi supra, de offi. deleg., venerabili.  Ber.

X 3.23.03 Odoardus

 Officiali
Officialis dicitur ille cui episcopus vices suas commitit, supra, de instit., ex frequentibus.  Ber.

 Recognoscentem
Id est, confitentem debita.  Qui enim cedit bonis antequam recognoscat debitum vel antequam condemnetur aut in iure confiteatur debitum, audiri non debet, ff. de cess. bon., qui cedit.

 Non valentem
Et ideo inanis est actio, quam inopia debitoris excludit, ff. de dolo mal., nam is; et supra, de restit. spol., olim vobis.  Quia qui nihil habet, nihil dare potest, ut 1. q. 7, Daibertum.  Et eius periculo nihil est, ff. de fur., itaque fullo, in princ.  Unde videtur quod non tenuit excommunicatio, sed debuit eum expectare quousque solvere posset, arg. decretalis praedictae supra, de restit. spol., olim vobis.  Et impossibile praeceptum non obligat, ff. quae sent. sine appel., Paulus 2.  Et impossibilium nulla est obligatio, ff. de regul. iur., impossibilium.  Sed hic tenuit sententia forte propter dubium, quia non plene constabat an in totum vel in partem posset solvere.  Et ideo cum de hoc constiterit, relaxatur ut hic dicitur.  Sed si certus esset iudex, quia nihil solvere posset vel si cessisset bonis, sententia non tenuisset.  Vel si tenuisset, iniusta tamen fuit.  Et ideo sine difficultate debet absolvi.  Et iudex tenetur sibi ad interesse, infra, de sent. excom., sacro.  Hoc tutius est.

 Idonea
Et ita videtur quod per pignora vel fideiussores, ff. mand. vel cont., si mandato § ulti.  Sic supra, de pignor., cum constet.  Et hoc intelligo si potest, alias praestet quam poterit, scilicet iuratoriam, infra, de don. int. vir. et uxor., per vestras, ubi de hoc; et infra, de verb. sign., ex parte in Christo, ubi de hoc.

 Ad pinguiorem
Et ita patet quod licet quis cedat bonis, non ideo liberatus est, sed obligatio remanet inefficax propter inopiam.  Sed in hoc prodest ei quod non detruditur in carcerem, C. qui bon. ced. poss., qui bonis.  Sed si postea perveniat ad pinguiorem fortunam, ut hic dicitur, solvere debet, ff. de cess. bon., is qui.  Sed non in totum nisi in quantum facere potest, ut dicitur in illa lege ff. de cess. bon., is qui, habita ratione ne egeat.  Sed non est fraudandus alimentis cotidianis, ff. de cess. bon., qui bonis; Inst. de action. § ulti.; et ff. de regul. iur., in condemnatione.  Sed contra videtur supra, de fideiuss., pervenit, ubi de redditibus ecclesiae satisfit creditoribus, quare non hic eo modo?  Forte quia periuri erant.  Ideo redditus assignantur creditoribus.  Dignum est enim, ut male meriti egestate laborent, ff. deposi., bona fides; et 86. dist., non satis.  Vel hic non fuit actum ad hoc, 86. dist., non satis, ante medium.

X 3.23.04 Is qui

 Indebitam
Nota quod indebitum aliud dicitur iure civili tantum, et aliud iure naturali tantum, aliud iure naturali et civili.  Qui solvit indebitum iure civili tantum per ignorantiam facti, repetere potest illud, quale est id quod potest retineri per legem Falcidiam, C. de iuris et fact. ignor., cum quis; et C. ad leg. Falc., error.  Quia credebat se plus habere in hereditate quam haberet, sed si per ignorantiam iuris, non repetit, ut in legibus praedictis.  Fallit cum persona facit locum repetitioni, ff. ad Velleia., quamvis § interdum; et ff. de condi. indeb., interdum; C. si adv. vend., in integrum.  Indebitum iure naturali tantum, ut est illud quo per chirographum obligamur spe futurae numerationis, qui tale indebitum solvit, repetit, ut hic, et 1. q. 4, turbatur § notandum, ubi de hoc; et ff. de probation., cum de indebito, 1. resp., unde sumpta fuit haec decretalis, et ff. de condi. indeb., indebitam; et ff. de constit. pecun., quod si maritus § 1; et Inst. quib. mod. re cont. oblig. § is quoque.  Et hoc verum est ante biennium, non post, quia tunc etiam posset peti cum effectu, ut Inst. de litt. oblig., in fi.; C. de non num. pecun., si pecuniam § in contractibus, in princ.  Solutum vero indebitum utroque iure, quacumque ignorantia repetitur, ut C. de condi. indeb., pecuniae.  Quod dictum est hic et in praecedenti membro, fallit in casibus quos habemus Inst. de oblig. quae ex del. nasc. § ex quibusdam, et in textu et in glossa ibi signata.  Si sciens se non debere solvit, non repetit, quia donare videtur, ff. de condi. indeb., nunc videndum; et ff. de regul. iur., cuius per errorem.  Aliud vero dicitur indebitum per exceptionem, sed debitum iure naturali sive civili sive utroque.  Haec exceptio aut est temporalis aut perpetua.  Si est temporalis, cessat repetitio, ff. de condi. indeb., quod in diem; et ff. de condi. indeb., nam et si maritus; et ff. de condi. indeb., nam si cum moriar.  Si vero exceptio perpetua est, distinguitur aut est favorabilis aut odiosa.  Si est favorabilis, per errorem solutum repetitur, C. ad Velleia., quamvis; et ff. de condi. indeb., qui exceptionem.  Si est odiosa, ut Macedoniani quae datur in odium creditoris, solutum non repetitur sive ignorantia iuris vel facti, ff. de condi. indeb., qui exceptionem; et ff. de condi. indeb., si is qui.  Aliud est indebitum ad iuris rigorem servandum.  Hoc sciens si solvit, non repetit, ff. de condi. indeb., iudex; et ff. de condi. indeb., Iulianus, quia sententia de iure civili est, ideo ea quae iuris naturalis sunt tollere non potest, quare si solvat, non repetit, ut ff. de condi. indeb., Iulianus.  Si vero incertum sit an exceptio sit temporalis an perpetua, procedatur ac si esset perpetua, ff. de condi. indeb., sufficit.  Civilis tantum dicitur obligatio quando spe futurae numerationis me chirographo obligavi, Inst. de litt. oblig., in princ.  Naturalis tantum quae re ipsa tollitur, ut puta numeratione pecuniae.  Et iusto pacto et iuramento tollitur, sicut et numeratione pecuniae, ff. de solut., Stichum § naturalis.  Ber.

 Probare tenetur
Quia praesumitur eum debitum soluisse, nisi probet contrarium, quia non est versimile quod aliquis diligens pecuniam suam iactet, ff. de probation., cum de indebito, 1. resp.  Et hoc intelligo de eo qui maior est vigintiquinque annis.  Secus in privilegiatis personis, ut sunt pupillus, sive minor, mulier, miles, agricultor, et simplicitate gaudens.  Illae enim personae non tenetur probare pecuniam indebitam, sed ille qui recepit, debet probare pecuniam debitam fuisse, ff. de probation., cum de indebito § sin autem.

 Convincatur
Legitimis probationibus, ut ff. de probation., cum de indebito § sin autem, in princ.

 Probandi
Nota quod onus probandi reo incumbit propter delictum inficiationis.  Sic etiam actio legis Aquiliae propter inficiationem crescit in duplum, ff. ad leg. Aquil., inde Neratius § haec actio.  Et alibi punitur inficiator, C. de non num. pecun., authen. contra qui propriam; et in Auth. de trient. et semiss. § illud quoque, coll. 3.  Item cum est praesumptio contra reum, transfertur probatio in ipsum, C. de probation., sive possidetis.  De hac materia dictum est supra, ut eccl. ben., ut nostrum.

