X 3.07 DE INSTITUTIONIBUS

X 3.07.01 Non amplius

 Absque penuria
Semper enim considerandi sunt redditus ecclesiarum, ut secundum eos clerici instituantur in eis, supra, de vit. et honest. cler., quoniam, ubi de hoc.  Ita etiam quod hospitalitatem servare possint et solvere iura episcopalia, supra, de praeben., de monachis; et supra, de supp. neg. prael., sicut.  Et econverso tot sunt ponendi quot ex ipsis facultatibus possint commode sustentari, supra, de consti., cum M; et infra, de instit., auctoritate.  A contrario sensu infra, de censib., cum instantia; arg. 12. q. 1, praecipimus; 16. q. 7, omnes basilicae.  Tamen propter nimium incrementum non credo recedendum a numero consueto, arg. C. de alluv., hi quos; et C. de alluv., ea quae.  Ergo tantum debet esse augmentum de quo alius aequale stipendium cum aliis habeat, vel saltem sufficiens et honestum, supra, de consti., cum M.

X 3.07.02 In ecclesia

 Laici
Et merito, quia homines diversae professionis in eodem officio associari non debent, 16. q. 7, in nona actione; et supra, de elect., cum causam.

 Differre
Ultra sex menses alioquin transfertur potestas ad superiorem, infra, de concess. praeben., nulla.  Ber.

 Idoneis
Qui dicantur idonei habes supra, de praeben., super inordinata.

 Tales
Qui sunt idonei et morum honestate et litterarum scientia, supra, de praeben., grave; alias puniuntur, ut ibi dicitur.  Haec fuit quaestio utrum laici intitulati in ecclesia ista possint computari in numero clericorum?  Et dicitur quod non, quia non reputantur idonei, cum sint laici.  Et ita ius canoniae non cadit nisi in clericum, sicut ius eligendi in ecclesia collegiata non cadit in laicum, supra, de elect., sacrosancta; et supra, de elect., Massana.  Hoc tamen intelligendum est de laicis professione et habitu et non de conversis.  Si enim conversus aliquis alicuius ecclesiae incedat tonsuratus volens esse clericus, cum iam destinatione animi sit clericus, ut 23. q. 1, paratus, iam ecclesiastica persona censetur.  Unde tale ius cadit in eum, et ius conversi spirituale est.  Unde qui emit illud simoniam committit, ut 1. q. 3, salvator.

X 3.07.03 Ex frequentibus

 Officialium
Officiales dicuntur quibus episcopi committunt vices suas, qui possunt instituere vice episcoporum, ut hic dicitur.

 Recipiunt
Si a laicis recipiant, suspensi ipso iure per canones antiquos videntur, 16. q. 7, si quis deinceps.  Arg. contra infra, de iure patron., cura, cui stamus.  Sic ergo patet quod auctoritas instituendi est penes episcopum, licet capitulum quandoque eligat, infra, de concess. praeben., nulla.  Tamen de consensu capituli episcopus instituere debet, infra, de his quae fi. a prael., novit.  Nec obstat 70. dist., sanctorum, quia ibi capellae subditae sunt praeposito quo ad sustentationem, non quo ad institutionem et administrationem.  Laur.

 Ex officio
Legationis quantum ad suffraganeos diocesis, supra, de offi. legat., cum non ignoretis.

 Detinent
Unde nullam possunt habere excusationem quantocumque tempore ea tenuerint, quia diuturnitas temporis peccatum non minuit sed auget, infra, de simon., non satis; et infra, de simon., cum in ecclesiae; et 24. q. 1, schisma; supra, de consuet., quanto.  Secus si ignoranter, quia ignorantia nisi sit crassa et supina tales excusat, supra, de ordin. ab ep. qui ren. epi., requisivit; et 8. dist., consuetudo.

 Confirmantes
Post quam confirmationem archiepiscopus sententiam relaxare non posset, nisi illud quod sequitur fuisset appositum, arg. supra, de confirm. util. vel inutil., si quis; et supra, de confirm. util. vel inutil., de confirmationibus; et de conse. dist. 2, in altari; et supra, de temp. ord., cum in distribuendis.  Ber.

X 3.07.04 Auctoritate

 Facultates
Hae semper sunt considerandae, ut supra, de instit., non amplius; et supra, de vit. et honest. cler., quoniam, ubi habetur similiter de hoc.

 Instituatur
Instituere est ius canoniae in ecclesia vel in ecclesiastico beneficio tribuere, infra, de haeret., cum ex iniuncto.  Investire est quasi possessionem illius iuris conferre.  Indifferenter tamen unum accipitur pro altero, verbi gratia: instituere est spiritualis beneficii vel dignitatis possessionem corporalem tradere, supra, de offi. archidiac., ad haec; et supra, de offi. archidiac., ut nostrum, quod spectat de iure communi ad archidiaconatum, ut ibi dicitur.  Et sic intellige infra, de instit., cum venissent.  Investire est ius canoniae vel dignitatis tribuere, quod potest fieri per annullum vel librum.  Et sic intelligitur infra, de instit., cum venissent.  Sed per hoc non adipiscitur quis possessionem nisi postea corporaliter instituatur, infra, de concess. praeben., cum nostris; et supra, de praeben., pro illorum.

 Invitis
Nullus episcopus est dandus invitis, 61. dist., nullus, dum tamen iustam causam ostendat.  Ergo eis volentibus potest dari, licet facultates non sufficiant.  Et ita possunt sibi in hoc praeiudicare, et victum postea sibi quaerant, 91. dist., clericus victum; et 91. dist., clericus quantumlibet.

X 3.07.05 Ad decorem

 Acceptus
32. q. 4, recurrat § his ita.

 Hereditario
Sic 8. q. 1, Apostolica.  Et sic videtur quod non solum filii, sed nec collaterales in ecclesiasticis beneficiis non succedant, infra, de iure patron., consuluit.  Sed tamen possunt, arg. supra, de offi. deleg., ex parte N.  Dummodo non fiat iure successionis, ut supra, de elect., venerabilem, vers. fi.

 Undecumque
Arg. quod nihil refert de quo loco sit natus clericus vel de quibus parentibus, arg. 40. dist., nos qui; et 40. dist., non loca; et 56. dist., undecumque; et 56. dist., nasci; et 56. dist., dominus.  Arg. contra supra, de serv. non ordin., instruendi; et supra, de fil. presbyt., ut filii; et supra, de fil. presbyt., ad praesentiam; et supra, de fil. presbyt., per totum; et 98. dist., aphros; supra, de elect., his quibus, ubi dicitur quod praelati quidam instituebant clericos de alienis episcopatibus ignorante episcopo, quod esse non debet.  Sed hic omnes erant extranei tam Veneti quam alii, et ideo undecumque essent, debebant in ecclesia Constantinopolitana institui et non Veneti tantum.  Verum est quod locus non obstat, dummodo constet de bonitate personae.  Et illud capitulum 98. dist., aphros, de incognitis loquitur, supra, de elect., bonae 2, ad fi.  Si autem ex damnato coitu natus sit aliquis, non obest ei quantum ad vitam aeternam, sed obest ei quantum ad obtinenda beneficia ecclesiastica, arg. supra, de elect., innotuit.

 Indignum
Simile infra, de usur., quia frustra; et 2. q. 6, quis scit.  Et est hic arg. culpam culpa compescandam, 95. dist., esto; ff. ad leg. Aquil., item Mela, 1. resp.; infra, de divort., significasti; infra, de adult., intelleximus; et infra, de adult., tua; et infra, de poeni., constitutus.

 Compellatis
Et hoc primo petierat patriarcha a domino Papa.

 Potestis
Id est, debetis.  Sic 22. q. 2, faciat homo.

 Promisisse
Quod esset iniquum, quia nullo pacto et nulla conditione ecclesiastica sunt conferenda, 1. q. 2, quam pio; supra, de pact., pactiones; infra, ut eccl. ben., ut nostrum.  Unde simoniacum esset.

X 3.07.06 Cum venissent

 Communis
Arg. ad hoc supra, de offi. ord., cum vos; et 70. dist., sanctorum; 1. q. 3, si quis episcopus praebendas; et 1. q. 3, res ecclesiae; et 1. q. 3, pervenit; et 16. q. 7, nullus omnino.  Sed contrarium est verum, quia de iure communi institutio personarum et custodia vacantium ecclesiarum spectat ad archidiaconum, supra, de offi. archidiac., ad haec; et supra, de offi. archidiac., ut nostrum; et 63. dist., si in plebibus.  Nisi consuetudo repugnet, ut hic videtur ad finem capituli.  Et ex confessione archidiaconi hoc potest colligi, et hic loquitur de institutione corporali, quia collatio dignitatum et praebendarum pertinet ad archiepiscopum, infra, de concess. praeben., quia diversitatem; et infra, de concess. praeben., post electionem; et hic, ut patet ex confessione archidiaconi.  Ber.

 Custodias
Scilicet vacantium ecclesiarum.

 Ipsum
Scilicet archidiaconatum.

 Ipse
Scilicet archidiaconus.

 Probatum
Sed quare incumbit onus probandi archiepiscopo, cum de iure communi haec spectent ad ipsum, ut hic videtur.  Unde eo ipso videtur fundata eius intentio, 16. q. 7, omnes basilicae; C. de probation., sive; et infra, de censib., olim.  Responderi potest quod hic duae fuerunt praesumptiones bonae pro archidiacono contra archiepiscopum, quia archidiaconus et ipsius antecessores fuerunt in pacifica possessione, unde praesumitur concessionem fuisse realem.  Et quia archiepiscopus confessus fuit quod antecessores sui concesserunt illas dignitates, licet personaliter.  Et archidiaconus dicebat concessionem fuisse realem.  Unde praesumitur contra archiepiscopum, et ideo onus probandi incumbit archiepiscopo, quod concessio fuit personalis.  Et licet persona inseratur pacto, non ideo est personale, sed ut ostendatur cum qua persona sit factum, ff. de pacti., iurisgentium § pactorum; et ff. de pacti., tale pactum.  Plerumque enim consulimus successoribus nostris sicut et nobis, ff. de probation., si pactum.  Sed transactio potius praesumitur personalis quam realis, nisi fuerit per superiorem confirmata, supra, de transact., veniens; et supra, de transact., de caetero; et supra, de praeben., nisi.  Hoc tamen adiecto, quod si episcopus alicui personae det rem ecclesiasticam, potius praesumitur donatio personalis quam realis, 10. q. 2, hoc ius; 16. q. 1, possessiones.  Sed si donat ecclesiae praesumitur realis donatio et perpetuo donasse, 16. q. 1, quoniam quicquid; infra, de his quae fi. a prael., cum Apostolica.  Arg. hoc ideo est, quia ecclesia non potest mori, 12. q. 2, liberti 2.  Sed hic praesumitur concessionem fuisse realem, ut dixi, quia archidiaconus ille et antecessores sui fuerunt in quieta possessione.  Io.

 Fuisse
Praesumitur hic concessionem realem fuisse, ex quo est in possessione.  Et ideo tuendus est in illa quousque probetur contra eum cessionem factam fuisse personalem.  Immo si personae facta fuit, praesumi debet personalis; si dignitati, realis.

 Abiurasse
Obiiciebatur archidiacono quod abiuraverat huiusmodi libertates, unde contra iuramentum non fuerat audiendus.  Sed quare non auditur archidiaconus licet abiuraverit huiusmodi libertates, cum iuramentum illud temerarium fuerit et in praeiudicium archidiaconatus, et ideo non servandum, supra, de iureiur., sicut nostris; et supra, de iureiur., intellecto.  Laur. dicit quatenus iuramentum tangit rem familiarem observandum est, ut nihil utilitatis vel honoris ad ipsum perveniat ratione illarum dignitatum, si eas abiuraverit, arg. supra, de iureiur., quemadmodum.  Vel dic quod bene potuit renunciare et abiurare ius instituendi, ut numquam uteretur eo, et tamen dignitati propter hoc non praeiudicetur, quia ecclesia posset tunc uti iure suo ut hic colligitur.  Et sic potest servari iuramentum sine praeiudicio ecclesiae et sine interitu salutis aeternae, supra, de iureiur., si vero § 1.  Simile infra, de spons., commissum.  Abiuratio talis sive renunciatio non tenet in damnum ecclesiae.  Tria notabilia notantur hic.  Primum quod factum praelati non praeiudicat ecclesiae.  Secundum quod iuramentum praestitum a praelato in damnum ecclesiae servatur ab ipso praelato, quod est contra id supra, de iureiur., sicut nostris.  Tertium est quod ecclesia habens praelatum sine ipso agere potest, quod est contra id quod dici consuevit, quia nec praelatus sine consensu capituli, nec capituli sine consensu praelati agere potest, supra, de procurat., alia; et supra, de iudic., causam quae vertitur.  Et nota quod agenti interdicto uti possidetis, non potest opponi quod rem illam abiuraverit pro qua agit, sicut nec agenti interdicto unde vi, supra, de restit. spol., sollicite.

 Ecclesiae
Arg. bonum quod ecclesia vacante capitulum fungitur vice praelati.  Sed contrarium arg. colligitur.

 Archidiacono
Sed non archidiaconatui.

 Ad ipsum
Scilicet abbatem.

X 3.07.07 Cum ad nostram

 Dantem et recipientem
Simile 24. q. 1, didicimus; infra, de iure patron., per nostras; infra, de bapt. et eius effect., debitum; ff. de auct. tut., quamquam; et ff. de tutor. et curat., ius dandi § praetor.  Alias lex est, nemo enim vicem plurium personarum sustinet, 16. q. 1, presbyteros; et C. de assessor., nemo; 89. dist., singula; ff. de pacti., si plures; ff. de off. praes., praeses cum congnoscat.  Arg. contra ff. de adopt., si consul; et supra, de elect., cum inter canonicos.  Sed quid si ipse conferret alii potestatem conferendi illam dignitatem, numquid posset ab illo illam recipere, ut sic non videretur eam recipere a seipso?  Nota arg. supra, de testib., licet ex quadam; et arg. 18. q. 4, quaesti; ff. de auct. tut., pupillus; ff. de re milit., milites § 1; ff. de admin. rer., non utique § 2; supra, de praeben., de multa, in fi.  Arg. contra quia multa possumus per alios, quae non possumus per nos, 88. dist., episcopus; 5. q. 3, quia episcopus; ff. quae res pign. vel hyp., Aristo, in fi.

