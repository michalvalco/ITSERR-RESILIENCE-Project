X 5.34 DE PURGATIONE CANONICA

X 5.34.01 Nobilis homo

 Ingenuus
Ingenuus est qui statim ut nascitur liber est, Inst. de ingen., in princ.  Et dicitur hic ingenuus qui alias non est nobilis, ut differat sic ab eo quod dicit nobilis.

 Fidelem
Id est, fide dignum qui de facili non peieraret.

 Sciveret
Ipsa synodus vel alias extra synodum iudex.

 Duodecim
Hoc intellige si visum fuerit iudici quod tot habeat, quia numerus compurgatorum arbitrarius est, arg. infra, de purg. can., ex tuarum; et 2. q. 5, omnibus.

 Expurget
Intellige de eo qui infamatus est.

 In furto
Qui enim condemnatus est vel pactus de furto infamis est, ff. de his qui not. infam., furti § pactus; et ff. de his qui not. infam., praetoris, quare ulterius ad iuramentum non admittitur.

 Periurio
Periurus non admittitur amplius ad iurandum, ut 6. q. 1, quicumque; et 22. q. 5, parvuli.  Quia praesumitur contra ipsum ex antecedenti vita, arg. 2. q. 1, in primis, ad fi.; ff. de accusation., si cui; et ff. de re milit., non omnes § a barbaris.  Idem est de eo qui falsum tulit testimonium qui periurus est et in tribus peccat, supra, de crim. falsi, falsidicus.

 Ingenuus non est
Arg. quod propter crimen perditur nomen dignitatis, sicut per monachatum amittit quis nobilitatem, 27. q. 2, scripsit.  Unde privilegio ingenui gaudere non debet, qui ingenui mores abiicit, infra, de sent. excom., in audientia; et supra, de vit. et honest. cler., ex litteris; et supra, de cleri. coniug., ex parte; et supra, de apostat., praeterea; et supra, ne cler. vel mon. saecul. neg., sacerdotibus.  Expurgabit ergo se quasi servus sive libertinus ad arbitrium iudicis, et aliter quam ingenuus.

X 5.34.02 Si quis presbyter

 Negligens
Qui negligit famam crudelis est, 12. q. 1, nolo; et 11. q. 3, non sunt.

 Iuramento
35. q. 6, episcopus in synodo; et supra, de testibus cog., praeterea.

 Christianitatis
Id est, sub poena fidei suae.

 Admoneatur
2. q. 1, si peccaverit.

 Emendaverit
Negligentiam scilicet, reddens se operibus bonorum actuum, ut sic suspicionem pravam depellat.  Laur.

 Suspendatur
Hic est ordo qualiter procedatur contra infamatum.  Non enim incipiendum est a suspensione, sed ordo capituli est inspiciendus, arg. 2. q. 1, nomen; et 74. dist., honoratus; et 23. q. 4, forte.  Hic ordo servandus est, ut plene dicitur, ut infra, de purg. can., inter sollicitudines.  Ber.

X 5.34.03 Moniales

 Valuerint
Per testes vel per aspectum corporis, 27. q. 1, nec aliqua.

 Erga regulam
Id est, secundum tenorem regulae.  Ber.

X 5.34.04 Si quis de gradu

 Consensorem
Qui enim consentit quandoque ut faciens punitur, infra, de sent. excom., quantae; et 17. q. 4, omnes ecclesiae; et 86. dist., facientis.  Et qui crimina quae corrigere potest non corrigit, ipse committit, 23. q. 8, praeterea.

 Prodiderit
In iudicio timore probationis.  Alias si occulte confiteretur sacerdoti, non repelleretur dummodo esset occultum, supra, de simon., ex tuae.

 Versimilibus
Suspicio temeraria semper repellitur, 2. q. 1, primo; et 6. q. 1, oves.  Versimilis inducit purgationem, ut hic.  Violenta sufficit ad sententiam, 32. q. 1, dixit Dominus.

X 5.34.05 Quotiens

 Accusatores
Et sic videtur quod plures possunt simul accusare de eodem crimine, supra, de collus., scripta; et 2. q. 1, in primis.  Sed hoc ita contingit de facto.  Sed iudex debet eligere magis idoneum, ff. de accusation., si plures.  Vel intellige accusatores, id est, delatores vel denunciatores, supra, de accusat., cum oporteat.  Et hoc satis videtur quia si fuissent accusatores, si non probaverint puniri debent poena talionis ad quam se inscribere debuerunt, supra, de simon., licet Heli.  Aliter non admittitur accusator, ut ibi.  Tamen denuncians si non probat puniri debet extraordinaria poena ad arbitrium iudicis, supra, de calumniat., cum dilectus.  Ber.

 Sui ordinis
Scilicet episcoporum.  Et ita est arg. quod episcopalis dignitas sit ordo, 21. dist., cleros; 89. dist., ad hoc.

 Religiosorum
Nota quod compurgatores debent esse bonae opinionis, ita quod non sit versimile eos velle peierare et ab ecclesia tollerentur, infra, de purg. can., cum P; et infra, de purg. can., constitutus.  Et qui eius conversationem agnoscant, infra, de purg. can., inter sollicitudines.

 Submissam
Non enim licet mihi per alium quod per me non licet, 1. q. 7, sancimus; ff. de admin. rer., non utique, in princ.; et ff. de Maced., filium habeo.  Et qui per alium facit per seipsum facere videtur, infra, de sent. excom., mulieres; et ff. de admin. tut., ita tamen § gessisse.

 Credunt eum verum
Sic infra, de purg. can., accepimus, in fi.; et supra, de testib., quotiens.  Alias enim subirent anceps periurium, si praecise iurarent de aliena facto, ff. de in litem iuran., videamus; ff. de act. rerum amot., Marcellus § qui rerum.  Qualiter iurare debeant qui purgantur, dicitur infra, de purg. can., accepimus, in fi.

X 5.34.06 Nos inter alios

 Deficientibus
Vel etiam nullis apparentibus ex quo enim infamatus est apud bonos et graves.  Et si nullus appareat accusator, compellendus est ad purgationem, 2. q. 5, si mala; et infra, de purg. can., inter sollicitudines.  Sed numquid episcopus potest de quolibet crimine contra parochianum suum taliter procedere?  Non credo.  Et hoc intelligo in criminibus quae specialiter pertinent ad ecclesiam, puta de haeresi.  Sic supra, de haeret., excommunicamus itaque § adiicimus.  Vel de adulterio si consanguineus teneat consanguineam et uxorem alterius.  Vel nisi habeat iurisdictionem temporalem, alias non videtur quod de quolibet crimine hoc possit.  Arg. contra supra, de iudic., novit.

 Appellaverit
Dum tamen iustam habeat causam appellandi, puta quia excedit modum episcopus in purgatione vel alias eum gravat, supra, de offi. ord., irrefragabili; et supra, de offi. ord., licet.  Alias non admittitur appellatio et praecipue in huiusmodi crimine vel infamia, supra, de appell., cum sit Romana, in fi.; et supra, de appell., ut debitus.

X 5.34.07 Cum P.

 Opinionis
Sic supra, de purg. can., quotiens; et infra, de purg. can., constitutus.  Et qui vitam eius praeteritam et modernam agnoscant, infra, de purg. can., inter sollicitudines.

 Privare
Qui deficit in probatione pro convicto habetur, et punitur tamquam probatum sit crimen, sic supra, de simon., de hoc; et supra, de simon., insinuatum; et infra, de purg. can., inter sollicitudines.

 Malivolentiam
Arg. 95. dist., esto subiectus; 86. dist., quando; et ff. de off. praes., observandum.

X 5.34.08 Ex tuarum

 Suspendisses
Propter enormitatem delicti suspenditur statim quis ab officio et beneficio, infra, de purg. can., inter sollicitudines, ubi de hoc dicitur.

 Purgavisse
Haec purgatio est inhibita sive ferri candentis vel duelli, quia tales Deum tentare videntur, infra, de purg. vulg., per totum; et 2. q. 5, Mennam.  Et clerici tales purgationes benedicere non debent, supra, ne cler. vel mon. saecul. neg., sententiam.  Et ideo hic pro non praestita habetur.

 Peregrina
Id est, extranea et reprobata.  Aliter accipitur iudicium peregrinum pro iudicio non sui iudicis, 3. q. 6, peregrina; et 3. q. 6, leges. 

 Non putantes
Idem esset si coram iudice non suo se purgasset, infra, de purg. can., cum dilectis, in fi.  Unde nota reprobatam purgationem non facere fidem.  Simile ff. de pigner. act., eleganter § qui reprobos; et C. ne de stat. def., si pater tuus.  Et qui iurat aliter quam debeat ex integro est iurandum, ff. de iureiuran., non erit § divus.  Et est hic arg. quod si aliquis vocetur ad extraordinarium iudicem per hoc quod fit ibi, non interrumpitur praescriptio, ut lege praedicta C. ne de stat. def., si pater tuus.  Item arg. quod sententia quae nulla est non liberat aliquem.

 Annuncians
Simile 25. q. 2, habet hoc; et de conse. dist. 2, ego Berengarius, ad fi.

 Absolvas
Quantum in te est, quia infamiam facti omnino removere solius Dei est, arg. ff. de obseq. praest., honori.  Sed numquid post compurgationem potest accusari?  Dicunt quidam quod si accusatore praesente se purgavit, non accusabit eum postea sicut in absolutione seu abolitione, nisi in casu ff. de praevaric., praevaricationis; et ff. de accusation., si cui.  Secus si non accusatus purgetur nisi publice dictum esset quod quicumque vellet ipsum accusare exiret infra certum terminum, 2. q. 1, multi.  Laur. dixit quod post talem purgationem de eodem crimine accusari non potest, quia iusiurandum maiorem auctoritatem habet quam res iudicata, ff. de iureiuran., iusiurandum speciem.  Idem enim per iusiurandum consequimur quod per sententiam, ff. de iureiuran., sed et si § si cum de hereditate.  Quoniam praetor iusiurandum tuetur, ff. de iureiuran., ait praetor si § 1.  Et publica actio, scilicet popularis, consumitur per iusiurandum nisi per collusionem sit actum, ff. de iureiuran., eum qui § in popularibus.  Solum enim Deum habet ultorem, C. de iureiuran., cum et iudices.  Et poenam a Deo expectat, C. de recepti., authen. decernit.  Arg. contra ff. de iureiuran., si duo patroni, in fi., sed ibi constabat de periurio.

X 5.34.09 Constitutus

 Commendasses
Id est, probasses et examinasses personas et famam ipsorum, arg. 1. q. 1, multi.

 Inquireres
Nimia examinatio vel indagatio quandoque vitanda est, ff. de novat., doli mali, in fi.; ff. mand. vel cont., si fideiussor § si cum debitor; ff. quib. mod. pig. vel hyp. sol., sicut in re corporali § si debitori; 34. dist., fraternitatis; et supra, de dolo et contu., ad haec; et 45. dist., sunt namque.  Arg. contra ff. ad leg. Aquil., ita vulneratus, in fi.  Item similis inquisitio reprobatur, supra, de iudic., cum deputati.

 Ordinandos
Ergo ordinandi ita subtiliter sunt examinandi, et inquirendum est de natione in qua nati sunt, scilicet an legitime nati, supra, de fil. presbyt., ut filii.  An sint bonae famae, quia in nullo debet eorum opinio vacillare, 33. dist., laici.  Et an sint criminosi, 24. dist., si quis.

 Immunis
Id est, quod illa crimina de quibus infamatus fuit, non commisit sicut credunt.  Sic debet suppleri, alias haec forma reprobari videtur, infra, de purg. can., accepimus.

 Iuramentum
Sicut credunt, alias temere iurarent.

 Tolerentur
Et quod sint bonae famae, ut hic dicit, infra, de purg. can., inter sollicitudines; et supra, de purg. can., cum P.  Sed crimen ei obiici non potest postquam ab ecclesia toleratur, ut a purgatione repellatur.  Secus est in illis testibus qui ad testimonium inducuntur, supra, de testib., testimonium, cum suis concordantiis.

 Condemnati
Ex quo enim condemnati sunt de crimine, factum est crimen notorium, non tolerantur, supra, de cohab. cler. et mul., quaesitum.  Unde tamquam criminosi a iuramento repellendi sunt, ut supra, de testib., testimonium.  Quid si in modum exceptionis crimen fuerit probatum a compurgatoribus, numquid possunt repelli eo praetextu si ex eo infamati erant sive eorum opinio gravata est?  Repellantur ut in decretali praedicta supra, de testib., testimonium, in fi., quia debent esse bonae opinionis, ut hic dicitur.

X 5.34.10 Inter sollicitudines 

 Ecclesiastica constitutio
Quae dicit quod infamati deficiente accusatore admonitione praemissa si se non corrigant, ab officio suspendantur, 2. q. 5, presbyter si a plebe; supra, de purg. can., si quis presbyter.  Unde nota quis sit modus procedendi in purgatione indicenda.  Si quis clericus apud iudicem sit infamatus, praefigat episcopus terminum accusare volentibus.  Et si aliquis comparuerit, audiatur, 2. q. 5, omnibus; et 15. q. 5, de crimine.  Et si convincatur, canonice puniatur ut ibi.  Si non appareat accusator, moneat ipsum secundum quod dicitur supra, de purg. can., si quis presbyter.  Et si se non corrigit, tunc suspendatur ut ibi dicitur, et 23. q. 4, forte; et 74. dist., honoratus.  Et sic intelligitur quod dicitur hic, tales ab officio tantum etc.  Et sic intelligit Io. illud capitulum 2. q. 5, presbyter si a plebe.  Tamen si mala fama illius crebrescit, potest episcopus inquisitionem ex officio suo contra illum facere, supra, de accusat., qualiter et quando 2, ubi plene dicitur de inquisitione; et 86. dist., si quid vero.  Et ita cum a contumacia incipit, taliter procedere debet praelatus, ut supra, de purg. can., si quis presbyter.  Quandoque tamen propter enormitatem delicti et scandalum et infamiam magnam inde ortam statim potest episcopus ipsum suspendere ab officio et beneficio, ut hic factum fuit, 2. q. 5, super causa.  Et sic potest etiam intelligi capitulum illud 2. q. 5, presbyter si a plebe.  Et hoc innuit bene littera illius, et Hug. sic intelligit illud.  Cum vero incipit episcopus a crimine procedere contra aliquem, servabit illud quod dicitur supra, de iudic., cum non ab homine. 

 Obortam
Arg. quod ille cui probatur crimen in modum exceptionis debeat se purgare, si inde remaneat infamatus.  Unde non poterat promoveri ante purgationem, supra, de testib., testimonium.  Arg. licet enim exceptio non infamat, supra, de ord. cognit., cum dilectus, in fi.  Tamen suggillat opinionem infamati, ff. de dol. except., apud Celsum § adversus.  Et opinio ordinandi in nullo vacillare debet, 33. dist., laici.  Arg. supra, de except., denique.  Io.

 Mollientes
Iudex enim debet habere misericordiam et rigorem, 45. dist., disciplina; et 45. dist., sunt namque; et 45. dist., vera.

 Quartae decimae manus
Hic exceditur numerus compurgatorum propter immanitatem criminis.  Arbitrarius enim est talis numerus, 2. q. 5, presbyter si a plebe.  Et diminuitur quandoque in episcopo, infra, de purg. can., cum in iuventute, ad fi.  Et habito respectu ad criminis enormitatem indicenda est purgatio quandoque cum pluribus quandoque cum paucioribus, secundum quod visum fuerit imponenti.  Ordinaria purgatio consuevit notari quibusdam versibus: pontificem parium manus expurget duodena // quinta sacerdotem levitam tertia poena // maior maiori minor est adhibenda minori. // Quem plebs accusat purgabitur in manifesto // quem chorus ante chorum sua sit purgatio praesto.  Laur.

 Noscitur
2. q. 1, si peccaverit; et 2. q. 5, Mennam; 23. dist., illud; et supra, de elect., postquam; 15. q. 5, de crimine; et C. ubi de crim. agi oport., authen. qua in provincia.

 Moderno
Quia debent esse vicini et noti, infra, de purg. can., cum dilectus; et supra, de purg. can., ex tuarum; supra, de purg. can., constitutus; et supra, de purg. can., cum P.

 Familiaritatis
Ex qua orta fuit infamia contra eum.  Simile 34. dist., quorundam; et supra, de accusat., nulli; et infra, de purg. can., cum in iuventute.  Et est arg. quod praesumitur contra aliquem vel de aliquo ex societate.

 Abiuret
Qui enim est infamatus de hoc crimine, purgare se debet iuxta considerationem episcopi, supra, de haeret., excommunicamus itaque § qui autem.  Merito iste debet abiurare familiaritatem ex qua fuit infamatus.  In quibusdam enim casibus tenetur quis iurare se similia non facturum, sicut quilibet absolvendus, 11. q. 3, cum aliquis; et infra, de sent. excom., ex tenore.  Item incendiarius, 23. q. 8, pessimam; et haereticus prout hic dicitur, et 1. q. 7, quotiens; et de conse. dist. 2, ego Berengarius.  Et in quolibet nefando crimine, 12. q. 2, de viro.  Io.

 In arctum monasterium
Immo videtur quod depositus tradi debet curiae saeculari, supra, de haeret., ad abolendam § 1, 1. resp.; et supra, de haeret., excommunicamus et anathematizamus § damnati.  Quare ergo iste non traditur curiae degradatus, cum deficiens in purgatione pro condemnato habeatur?  Respondeo: praesumptio enim ista licet sufficiens sit ad privationem officii et beneficii et etiam depositionem, non debet propterea tradi curiae saeculari, quia directe condemnatus non est sed praesumptive.  Et contraria loquuntur cum aliquis condemnatus est vere non praesumptive.  Huic enim non fuit probatum quod sit haereticus verus, sed quod habeat familiaritatem cum eis.  Unde propter huiusmodi praesumptiones non debuit taliter damnari, arg. supra, de praesump., litteras.  Et damnati vere de haeresi, si redire volunt in perpetuum carcarem detruduntur, supra, de haeret., excommunicamus et anathematizamus § si qui, quibus iste comparatur quo ad poenam quodam modo.

X 5.34.11 Cum dilectus

 Vicinae
Ex hoc praesumitur quod eius vitam et conversationem agnoscant, supra, de praesump., quosdam; et supra, de praesump., quanto.  Non enim idoneus est qui factum ignorat, supra, de iuram. calumn., in pertractandis.

 Honestae
Et sufficit quod ab ecclesia tolerentur, nec sint de crimine condemnati, supra, de purg. can., constitutus.

X 5.34.12 Cum in iuventute

 Corripit
5. q. 5, non osculatur; 23. q. 5, non putes.

 Ab illius
Scilicet neptis suae, cum qua dicebatur dormivisse, supra, de praesump., cum in iuventute, quae est pars istius et haec continuatur ad finem illius.  Ber.

 Facile sequitur
Quia pronior est ad malum quam ad bonum omnis aetas ab adolescentia, 12. q. 1, omnis.  Et humana natura facile prolabitur ad delictum, in Auth. de monach. § sancimus, circa fi., coll. 1.

 Ubi
Id est, postquam.

 Postulare
Sed qualiter potuit hoc postulare, cum ei hoc non fuerit iniunctum et procurator non possit deferre iuramentum nisi specialiter sit ei hoc mandatum, ff. de iureiuran., iusiurandum quod § procurator.  Dominus non tenebatur ratum habere factum procuratoris, secundum quod Papa hic innuit ex eo quod dicit, non iuris necessitate.  Vel potest dici quod non excedit mandatum, si facit quod est vicinum mandato, supra, de elect., in causis; ff. iudi. solv., iam tamen § in hac stipulatione, in fi.  Vel dicas quod procurator ad hoc mandatum habebat, prout satis colligitur ex ipsa littera.

 Importunitate
Simile de poen. dist. 1, importuna; C. de petit. bon. sublat., quisquis, lib. 10.

 Tunc purgarent
Praesumitur ergo quod suffraganei partem sui metropolitani foveant, quo ad ea quae spectant ad honorem ipsius, unde possunt recusari in factis ipsius, supra, ut lite non cont., accedens 1.

 Non sint
Notabile est quod aliquis per seipsum possit purgari sine aliquibus sui ordinis, si omnes alii sunt inimici eius qui sunt sui ordinis, arg. 2. q. 5, si legitimi.  Et tunc cum aliis inferioris ordinis potest se purgare, et etiam cum laicis si clerici deficerent ex eadem causa, arg. 2. q. 5, omnibus.  Et etiam cum feminis, arg. 18. q. 2, in decima.  Io.

X 5.34.13 De testibus

 Credunt
Sic infra, de purg. can., accepimus, in fi.; supra, de purg. can., quotiens; et supra, de testib., quotiens.  Alias anceps subirent periurium ad quod nemo compellitur, ff. de in litem iuran., videamus; et ff. de act. rerum amot., Marcellus § qui rerum.  Quod esset si de facto alterius praecise iurarent, ut ibi, et sic iuratur de credulitate in iuramento calumniae, C. de iureiuran., cum et iudices § quod observari, in fi.  Sic et alibi ubi fertur testimonium de auditu, ff. de probation., si arbiter.

X 5.34.14 Accedens

 Voluisti
Sic supra, de testib., super eo 1; et supra, de spons., praeterea 2; ff. de ritu nupt., adoptivus § serviles, in fi.

 Purgatione
Et quomodo purgabit se quod non sit filius sacerdotis, quia negativa probari non potest directe.  Et praeterea tale est factum quod probari non potest, ff. de condi. et demon., Lucius.  Respondeo: hoc indirecte probabit, scilicet quod fuerit filius talis laici et uxoris eiusdem quam pro legitima tenebat, et hoc notum et publicum erat, et sic probabit se non fuisse filium sacerdotis.  Item eo ipso quod probat se filium uxoris tuae quam tu tenes pro uxore, probabit se filium tuum esse, arg. ff. de in ius voc., quia mater.  Et sic purgatur aliquis non solum a crimine, sed etiam ab irregularitate, ut patet hic, et laici etiam se purgant, supra, de purg. can., nos inter; et etiam feminae, supra, de purg. can., moniales.  Bene potest etiam iurari super conditione personae, ff. de iureiuran., ait praetor si § 1.

 Dilecti
Quia non est culpa eius qui gignitur, sed qui generat, 56. dist., nasci de adulterio.

X 5.34.15 Cum dilectis filiis

 Destitutus
Qui deficit in purgatione deponitur, ut supra, de purg. can., nos inter; et supra, de purg. can., cum P; et supra, de simon., de hoc; et 30. dist., si quis presbyter.  Sed in casu isto non debuit privari sed suspendi ab officio, nisi tu velles aequiparare crimen incestus crimini simoniae et haeresis, supra, de purg. can., inter sollicitudines.  Tamen Papa non improbat factum episcopi Constantiensis, quia de hoc non agebatur.  Sed credo quod bene fecit episcopus, quia praesumptive convictus est et talis praesumptio transit in violentiam.

 Poena
Ut privaretur officiis suis, ut dictum est in prima notula.

 Contumacem
Et male, ut patet per consequentiam, quia non servaverunt ordinem iuris.  Debebant enim inquirere ad petitionem eorum qui impetraverunt inquisitionem vocato presbytero, ut haberet facultatem se defendendi, supra, de accusat., qualiter et quando 2 § debet, non obstante facto Constantiensis episcopi, cum de illo nihil eis commissum fuisset.  Et sic ordo iuris in inquisitione servari debet, praecipue circa clericos saeculares.  Ber.

 Iuris ordine
Si iuris ordo qui est de substantia iudiciorum non servetur, nihil agitur, 2. q. 6, ei qui § diffinitiva.  Alius ordo qui non est de substantia iudiciorum, licet non servetur, sententia tenet nisi per appellationem relevetur, C. de appellat., prius.  Io.  Et hic habes quod cassato principali cassatur accessorium, ut supra, de nov. oper. nunc., cum ex iniuncto; et supra, de accusat., ad petitionem.

 Repugnantia
Unde non sunt audiendi, supra, de appell., sollicitudinem; et 23. q. 7, quod autem.  Et imputandum est illis qui aliter retulerunt, cum possent relationem suam diligentius advertisse, supra, de fide instrum., imputari; et C. de fid. instrum., scripturae.  Et ideo processus illorum et quicquid occasione illius processus factum est, irritatur, scilicet concessio ecclesiarum.  Simile supra, de fide instrum., inter dilectos.

 Notorium
Qualiter quod dicatur notorium habes supra, de cohab. cler. et mul., quaesitum.

 Non erat illi indicenda
Quia nec probatione opus erat, 2. q. 1, de manifesta; supra, de accusat., evidentia.  Citatio tamen facienda est, 24. q. 4, de illicita; et 2. q. 1, Deus omnipotens.  Et sententia proferenda, ut hic dicitur, et supra, de appell., cum sit Romana; et 2. q. 1, de manifesta.  Nec requiritur purgatio, ut hic, quia illa non habet locum nisi cum factum dubium est deficientibus accusatoribus et testibus, ut supra patet in multis capitulis.  Nec probatio, ut 2. q. 1, Deus omnipotens; et 2. q. 1, scelus; 2. q. 1, de manifesta.  Et sic patet quod in notoriis quantum ad sententiam tantum aliquae sunt partes iudicis.  Quandoque tamen recipiuntur probationes ex abundanti, supra, de elect., bonae 1; 24. q. 1, pudenda, in fi.; et ff. de manumiss., causam, in princ.  Nihil enim indubitatum est quod non recipiat quandam sollicitam dubitationem, in Auth. de tabell., in medio, coll. 4.

 Apud bonos et graves
Nota quod dicit, apud bonos et graves fuerit infamatus.  Per hoc videtur quod non refert undecumque orta fuerit infamia, ex quo apud tales iam laborat, sufficit ad purgationem indicendam, 24. q. 3, ecce; et supra, de purg. can., accedens.  Arg. contra supra, de accusat., qualiter et quando 2; et 11. q. 3, in cunctis; 2. q. 5, omnibus.  Per haec iura secundo inducta dicunt quidam, quod si infamia orta sit a vilibus et aemulis, non compellitur ad purgationem.  Alii dicunt quod videtur verius quod ex quo aliquis infamatus est apud bonos et graves, compelli debet ad purgationem, ne apud illos incredibilis remaneat per iura primo inducta, et 2. q. 5, omnibus; et supra, de accusat., qualiter et quando 2, non contradicit.

 Non debuerit ordinarius
Cum causa illa delegatis iudicibus commissa fuisset.  Et sic episcopus nullam habebat iurisdictionem quantum ad causam ea pendente, verum purgatio tamquam a non suo iudice indicta non valet, supra, de consuet., ad nostram, cum suis concordantiis; et supra, de offi. legat., licet.  Et ita purgatio minus iusta non facit fidem, supra, de purg. can., ex tuarum.  Nec etiam delegatus ipsam tenetur audire, quia eo omisso accessit ad ordinarium, ff. de recepti., sed si in servum § ulti.; ff. de recepti., item si unus.  Immo videtur quod talis causam perdere debet, C. de assert. toll., lites.

X 5.34.16 Accepimus

 Curastis
De isto Bisuntino habuisti, ut credo, supra, de accusat., licet.  Et ibi commissit Papa inquisitionem contra ipsum et eisdem iudicibus scribit hic.  Ber.

 A nativitate
Immo sufficeret quod post baptismum illud vitium non commiserit, etiam si taliter se purgare deberet, 25. dist., primum.  Sed hodie rigor illius canonis non servatur, quia defectus nostri corporis districtionis illius non patitur manere censuram, 34. dist., fraternitatis.  Et sine vitio carnis pauci inveniuntur, 50. dist., quia sanctitas.  Quia difficile est continere, 33. q. 5, qui sitit.  Quare dicit Papa quod non creditur ab eo taliter iuramentum exactum, quia nec debuit, ut patet infra.

 Praesumimus
Arg. quod ea quae dubia sunt quo animo fiant, in tutiorem partem facienda est interpretatio, infra, de reg. iur., estote; ff. de regul. iur., semper in dubiis; et ff. de regul. iur., ea quae.  Verbum illud, quod erat immunis, dubium erat ut patet, et ideo Papa interpretatur illud in securiorem partem, quia sic iurare fatuum esset ut sequitur.  Ber.

 Ignorat anima mea
Et ideo semper debet timere, quia bonarum mentium est ibi culpam timere ubi etiam culpa non est, supra, de observ. ieiun., consilium § 2; et 5. dist., ad eius vero.  Quia si dixerimus quod peccatum non habemus, veritas in nobis non est, de poen. dist. 2, si enim inquit, ubi sunt verba Iob continentia hanc sententiam.  Et saepe dimisso peccato alicuius punitur ille post peccatum dimissum, de poen. dist. 1, si peccatum.  Et sic iste temerariam et dubiam purgationem volebat subire quasi anceps periurium, quod fieri non debet, ff. de in litem iuran., videamus.  Et ideo Papa talem reprobat purgationem tamquam ineptam et dolosam.  Contra supra, de purg. can., constitutus.  Huic standum est et expone ibi, a crimine immunis, id est, non commisit illa crimina de quibus infamatus erat episcopus, ut credunt.  Et ita debet intelligi illa littera ut ibi notatur, et sic potest praestare.

 Graviora id est simoniam
Cuius comparatione caetera crimina pro nihilo reputantur, 1. q. 7, patet.  Et ita simonia inter graviora peccata reputatur et homicidio quandoque comparatur, supra, de accusat., inquisitionis.

 Venditionem iustitiae
Iustitia enim vendi non debet, 14. q. 5, non sane; et 11. q. 3, non licet; et supra, de vit. et honest. cler., cum ab omni.  Et in tantum reprobata est quod venalis etiam sententia nulla est, 2. q. 6, ei qui § venales.  Ita quod non est appellare necesse, C. quan. pro. non est nec., venales.  Et non solum iustitia, immo iurisdictio non debet vendi, supra, ne prael. vic., praeterea; supra, ne prael. vic., quoniam in quibusdam.

 De quibus infamatus existit
Super his tantum et super aliis debet se purgare, nec inquisitio nec exceptio testium super aliis fieri debet.  Quod si fiat, non valet, supra, de accusat., inquisitionis § 1; et supra, de accusat., qualiter et quando 2.  Ber.

 Minime commisisse
Haec est ergo debita forma purgandi sine aliquo scrupulo duplicitatis.  Quia et si egisset sic de illos crimine poenitentiam, adhuc infamia remaneret de facto quae per poenitentiam non tollitur, 2. q. 3, Enthemium § hinc colligitur; ff. de obseq. praest., honori.  Unde purgatio dicta non sufficiebat directe, ergo debuit se purgare secundum hanc formam, sic supra, de purg. can., quotiens.

 Postquam
Ergo de praeterito se non purgabit, quia cum tempore suae promotionis non fuit infamatus, quoniam alias non debuit promoveri, 81. dist., tantis; et supra, de accusat., omnipotens.  Et tali modo purgabitur, quia approbaverunt mores ipsius.  Unde ipsum postea reprobare non possunt, 8. q. 2, dilectissimi; et 32. q. 5, horrendus; et supra, de iureiur., quemadmodum; ff. de adulter., si uxor, in fi.

 Credunt
Simile supra, de purg. can., quotiens.

