X 3.35 DE STATU MONACHORUM ET CANONICORUM REGULARIUM

X 3.35.01 Theodosius

 Disciplinae
Hoc intellige cum monachi populum non habent, quia tunc solam disciplinam debent, 16. q. 1, cum pro utilitate, nisi sit honestum servitium debitum ex constitutione vel consuetudine, 18. q. 2, servitium; et 1. q. 3, quaesitum.  Si enim haberent populum, tunc monasteria subsunt episcopo ratione populi quo ad legem diocesanam, arg. 18. q. 2, Eleutherius.  De hoc dictum est supra, de offi. ord., dilectus.

 Inferatis
Nisi hoc solum quod canones iubent, 18. q. 2, hoc tantum; et 18. q. 2, quam sit; et 18. q. 2, luminoso.

 Accesserit
In vita, quoniam si in morte causa sepulturae aliquid relinqueretur, inde episcopus debet habere canonicam portionem, supra, de sepult., de his; et supra, de sepult., cum super; et supra, de testamen., requisisti, nisi consuetudo repugnet.

X 3.35.02 Monachi

 Pretio
Infra, de simon., quoniam.

 Peculium
Nisi pro iniuncta administratione, ut infra sequitur.

 Parochiales
Et sic patet quod monachi singuli in parochialibus ecclesiis esse non debent.  Et istud quidem ius commune est, quod hic dicitur ex dispensatione.  Tamen videtur quod monachus potest praefici in parochiali ecclesia, 16. q. 1, in parochia; et 16. q. 1, cum pro utilitate; et 16. q. 1, doctos; et 16. q. 1, si monachus; et 16. q. 1, si quis monachus.  In collegiata vero ecclesia videtur quod de iure communi possunt eligi, infra, de statu monach., quod Dei timorem; et arg. supra, de voto et vot. redem., per tuas.  Tanc.

 Vae soli
7. q. 1, illud; 81. dist., in omnibus.

 Ad sacros ordines
Et insuper de monasterio expellatur secundum quod traditur, infra, de simon., quoniam.  Vel debet sibi pecunia restitui, et intret aliud monasterium, infra, de simon., veniens.

 Administratione permissum
Alias proprium habere non potest, 12. q. 1, non dicatis; 27. q. 1, monacho; 18. q. 1, statutum; et infra, de statu monach., cum ad monasterium.  Arg. contra 27. q. 1, de viduis.  Illud planum est quod monachus proprium habere non potest.  Immo et si sub ea conditione fieret monachus ut habeat proprium, conditio frangitur et remanebit monachus, arg. infra, de cond. appos., quicumque, ubi tenet matrimonium et conditio frangitur, arg. ad hoc ff. si ususfruct. pet., si fundo § 1; ff. de usufruct. et habit., sed neque; et C. de insti. sub cond. fac., reprehendenda.  Arg. contra manifestum infra, de cond. appos., si conditiones, ubi dicitur quod si conditio quae fit contra substantiam matrimonii apponitur in matrimonio, matrimonium nullum est.  Sed haec conditio de proprio retinendo est contra substantiam monachatus, ut videtur, quia dominus Papa in eo dispensare non potest, sicut nec in continentia, infra, de statu monach., cum ad monasterium, in fi.  Et est arg. ad hoc 32. q. 2, solet.  In hac opinione fuit Hug., et idem credo quod non sit monachus, quia proprietatis abdicatio et continentia castitatis sunt de substantia monachatus sicut in matrimonio carnali.  Arg. contra supra, de conver. coniug., dudum.

 Sepulturam
Sic infra, de statu monach., cum ad monasterium; et infra, de statu monach., super quodam.  Et hoc idem locum habet in quolibet quem constat decessisse in mortali peccato, 88. dist., neque; 13. q. 2, pro obeuntibus; et 23. q. 5, placuit.  Ala.

 Nulli tradantur
Ut fiat ibi custos vel procurator ibi constituatur, 1. q. 1, si quis episcopus; et 1. q. 3, salvator.

 Non mutentur
Hoc intelligitur de illis qui instituuntur perpetuo per canonicam electionem capituli et confirmationem superioris.  Isti sine certa causa removeri non debent, quia sine culpa nemo privari debet iure suo, 56. dist., satis perversum; et 16. q. 7, inventum; supra, de iudic., de Quodvultdeo.  Alii priores qui per electionem canonicam non creantur, ad voluntatem abbatum suorum removentur, infra, de statu monach., cum ad monasterium § tales.  Et huiusmodi regularibus non confirmantur prioratus, supra, de confirm. util. vel inutil., porrecta.  Tanc.

 Dilapidatores
Propter hoc bene removentur, 3. q. 2, quia ea quae; et infra, de simon., licet Heli; et infra, de simon., per tuas 1; et supra, de offi. deleg., venerabili.  Et hoc si probetur et propter incontinentiam removetur abbas, 18. q. 2, si quis abbas.

X 3.35.03 Recolentes

 Obliti
Qui eam sciverunt.

 Ecclesias
Quas possunt habere nigri monachi.

 Altaria
1. q. 3, quaesitum, ubi ecclesie vulgari vocabulo altaria nuncupantur, sed hic restringitur ad decimas propter verbum ecclesias.

 Hominia
A vasallis feudum ab eisdem tenentibus.

 Iustitiarias
Id est, officia iudicum saecularium qui iustitiarii in aliquibus locis appellantur.

 Tributarias
Id est, officia colligentium tributa qui enim deserviunt Deo, talibus se implicare non debent, 21. q. 3, pervenit; et 21. q. 3, credo.

 Constitutis terminis
Quia quilibet debet esse contentus terminis suis, 13. q. 1, ecclesias; et supra, de sepult., nos instituta.

 Communi iure censeri
Quia per hoc privilegio suo renunicare videntur, ex quo abutuntur eo, 11. q. 3, privilegium.  Simile supra, de vit. et honest. cler., ex litteris; et supra, de cleri. coniug., ex parte.  Quia duplici iure censeri non debent, 12. q. 2, cognovimus, in fi.; et supra, de decim., cum in tua.

 Vel etiam commutatis
Datis villis pro agris, quia villas habere non debent, ut supra dicitur.

 Coaptent
Et ita id quod aggregatur alii, ipsius naturam imitari debet, 16. q. 1, temporis qualitas; et 16. q. 1, hoc nequaquam; supra, ne sede vac. nih. inn., novit, ubi notatur de hac unione.

X 3.35.04 Super quodam

 Proprium quod contra
Cum talibus non dignatur Dominus fieri pars calicis eorum, 12. q. 1, clericus; et 12. q. 1, nolo.

 Sepultura
Pro eo quod in mortali peccato mortuus est.  Sic supra, de statu monach., monachi § qui vero; et infra, de statu monach., cum ad monasterium.  Pro talibus enim sancta non orat ecclesia, 13. q. 2, pro obeuntibus; et 23. q. 5, placuit.  Ber.

 Maximo scandalo
Pro quo vitando multa fiunt et omittuntur, dummodo sine peccato mortali possint fieri vel omitti, infra, de nov. oper. nunc., cum ex iniuncto.

 Proiici
Si ossa illius possunt discerni ab aliis, supra, de sepult., sacris.

 In similibus
Sic supra, de rescript., inter caeteras.  Et ita de similibus ad similia procedendum est, ff. de legib., non possunt.  Ber.

X 3.35.05 Quod Dei timorem

 Promissionem
Ex qua obligatus fuit ad observantiam regularem servandam, licet non fecerit professionem, unde non posset compelli ex sua promissione si nollet, supra, de regular., porrectum; et supra, de voto et vot. redem., per tuas.

 Ministrares ibidem
Aliter non poterat ibi ministrare, nisi de licentia episcopi, cum iam renunciasset officio plebaniae quantum in se fuit, supra, de renunciat., quod in dubiis.  Tamen intelligo quod renunciatio tenuit.

 Lateranensi concilio
Supra, de statu monach., monachi.

 Laxiori
Alias aequiparantur monachi et canonici regulares in multis, 20. q. 3, praesens clericus; et infra, ne cler. vel mon. saecul. neg., super specula; et supra, de postuland., ex parte.

 Canones
16. q. 1, doctos; et 55. dist., priscis.

 Regimen in presbyteros
Utrum monachi de iure communi vel dispensatione possint ad regimen animarum assumi, dubitari consuevit.  Dicunt quidam quod hodie possunt de iure communi, olim tamen ex dispensatione, ut 55. dist., priscis.  Alii dicunt quod nec hodie possunt nisi ex dispensatione, cum Lateranense concilium hoc prohibeat, supra, de statu monach., monachi.  Satis potest dici quod olim monachi non poterant praefici ecclesiis, nisi ex necessitate, ut 55. dist., priscis.  Hodie possunt etiam utilitate suadente.  Sed regulares ut dicit hic licite possunt eligi ad regimen ecclesiarum utilitatis causa et de iure communi, ut videtur arg. supra, de voto et vot. redem., per tuas.  Sed in hoc est differentia inter monachos et canonicos regulares, quod monachus tenetur habere socios secum sui ordinis, supra, de statu monach., monachi; et infra, de capell. monach., ex parte; et infra, de capell. monach., ad audientiam.  Sed regulares ad hoc non tenentur, nisi commode possint ut hic dicitur.  Sed littera sequens contrarium innuit, ut ibi dicit: sic annuendum etc.  Et hoc tutius est dicendum.  Praeterea dicitur hic circa principium, quod plebanus iste promissionem fecerat solummodo de sua conversione, nec professionem fecit nec habitum religionis assumpsit, et ita non fuit canonicus regularis, nec amplius in voto fuit processum, quod patet per hanc litteram.  Quare ergo Papa non mandat quod votum suum Domino reddat, ne dicatur voti transgressor, propter quod signatur contrarium, supra, de voto et vot. redem., per tuas, ubi dicit Papa quod resignet regimen ecclesiae Gebensis.  Et reddat Domino vota sua, et postea si electus fuerit, poterit electionem recipere de se factam.  Potest responderi, ibi necesse habebat resignare episcopatum, aliter non poterat fieri monachus aut regularis canonicus, cum ecclesia Gebensis esset saecularis, et postmodum sine aliqua dispensatione potest eligi in episcopum, sive cathedralis ecclesia sit regularis sive saecularis propter excellentiam episcopalis dignitatis, sicut clericus saecularis potest eligi in episcopum, sive ecclesia sit saecularis sive regularis.  Hic vero etiam si esset iam canonicus regularis, nihilominus poterit dispensative assumi in plebanum.  Ergo multo fortius poterat ibi remanere de licentia episcopi et prioris dispensative.  Sed contra promissionem non poterat dispensare, cum renunciatio sua non tenuisset simpliciter.  Et ideo dispensat Papa cum ipso propter promissionem, ut remaneat in officio plebani propter maius bonum non facta aliqua professione, et ex hac promissione debet vivere regulariter tamquam professus, ut dicit in fine.  Quidam tamen dicunt quod fecerat professionem, sed ex littera hoc non colligitur.  Sed in illa decretali supra, de voto et vot. redem., per tuas, non petebatur dispensatio, ut ibi remaneret tamquam monachus.  Sed petebat consilium quid ei faciendum esset super voto quod fecerat.  Papa respondet sibi de iure quod reddat Domino vota sua, et sic non contradicit huic.  Et si idem fuisset petitum, idem fuisset responsum.  Ber.

 Privilegiatum
In hoc est privilegiatum officium praedicandi, quia nemo debet praedicare, nisi ei sit commissum ab episcopo loci vel ab Apostolica sede, infra, de haeret., excommunicamus itaque § quia vero.  Et illi qui per electionem ad hoc eliguntur.

 Et regularis
Sed numquid tenetur regulam observare propter illam promissionem?  Dico quod sic, ut dixi supra eodem capitulo in principio.  Et ita patet quod per solam promissionem obligatur quis ad observantiam regularem.  Ber.

X 3.35.06 Cum ad monasterium

 Proprium
Sic supra, de statu monach., monachi; et supra, de statu monach., super quodam.

 Resignet
Supra, de statu monach., monachi.

 Expellatur
Etiam ab altaris ministerio removendus est in vita, supra, de statu monach., monachi; et supra, de statu monach., super quodam.  Vel potest mitti in arctius monasterium ne evagetur, ut sic poeniteat et restituat illud, arg. 16. q. 6, de lapsis; et 27. q. 1, si quis rapuerit.

 In morte
Secus si in vita, quia tunc debet converti in utilitatem ecclesiae, supra, de offi. ord., quanto; et 18. q. 2, abbates.

 In sterquilinio
Sic supra, de statu monach., monachi; et supra, de statu monach., super quodam.  Quia in mortali peccato decessit ut ibi dicitur.  Arg. contra 23. q. 8, quicumque.  Sed illud intelligitur de poenitente.  Sed ad terrorem aliorum non orat pro eo ecclesia, sicut contingit de his qui moriuntur in torneamentis, infra, de torneam., felicis; et infra, de rapt., super eo.

 Carne vescatur
de conse. dist. 5, carnem.

 Indulgentia
Sic ergo abbas potest dispensare in regula monachali quantum ad esum carnium, ut hic, et arg. de conse. dist. 5, carnem.  Item in cella speciali constituenda, 20. q. 4, monachum.  Item dispensat in ordine, infra, de eo qui furt. ord. recep., cum H.  Item dispensat cum eo qui excommunicatus ordines suscepit, infra, de sent. excom., cum illorum.  Io.

 Delicatus
Arg. ad hoc 41. dist., non cogantur; ff. de lege Fab. de plag., poena.

 Perpetuo
Hoc verum est quando non eligitur canonice a capitulo, sed abbas committit ei administrationem.  De hoc habes supra, de statu monach., monachi.

 Amoveri
Isti etiam regulares canonice electi ex levibus causis removentur, infra, de simon., per tuas 1.

 In omnibus
Quia tota potestas monasterii ad abbatem pertinet, 18. q. 2, nullam.  Etiam si durum esset mandatum, ei parendum est, 23. q. 1, quid culpatur.

 Negligens
Quoniam pro negligentia potest removeri, 18. q. 2, si quis abbas; et 81. dist., dictum; et 86. dist., inferiorum; et 11. q. 3, placuit; et 100. dist., quoniam; et 1. q. 1, si qui episcopi § ecce cum honoris; et C. de off. praef. praet. Orien., si quis; ff. de cust. reo., carceri; et ff. de cust. reo., milites.  Quod verum est, si est magna negligentia, ff. de ver. sig., magna.  Io.

 De suis manibus
Sic supra, de offi. ord., irrefragabili, ubi invenies concordantias de hoc.

 Abdicatio proprietatis
Et ita habes hic quod Papa in multis praeter articulos fidei dispensare non potest, scilicet ut monachus proprium habeat, et in voto continentiae.  Item in secundo gradu consanguinitatis, supra, de restit. spol., litteras.  Item nec contra Apostolum, 25. q. 1, sunt quidam.  Item nec contra quatuor concilia, 15. dist., sicut.  Quod usquequaque verum non est, quoniam Papa dispensat contra multa statuta quatuor conciliorum, quamvis concilia non audeat reprobare.  Et tamen quod hic dicit verum est quod Papa non potest in his dispensare, quoniam abdicatio proprietatis et custodia castitatis sunt de substantia monachatus.  Vincen. et Io. dixerunt quod Papa non potest dispensare, ut monachus habeat proprium existendo monachus.  Sed de monacho potest facere non monachum.  Alii dicunt quod potest dispensare propter plenitudinem potestatis quod monachus habeat proprium, quoniam potest auferre substantiam rei, arg. C. de rei uxor. act., rem, in princ.  Et de nihilo potest aliquid facere, 3. q. 6, hoc quippe; arg. de conse. dist. 2, re vera.  Et exponunt quod hic dicit, non potest licentiam indulgere, id est, non congruit potestati illius.  Simile 32. q. 5, si Paulus.  Puto verum esse quod Papa in his duobus licentiam indulgere non potest ut littera ista dicit, etiam si vellet.  Nam contra votum castitatis dispensare non potest, quia nullum invenitur aeque bonum in quo possit commutatio fieri, quia nihil est melius continentia, quia virginitas replet paradisum, 32. q. 1, nuptiae.  Et castitas sola est quae cum fiducia potest Deo animas praesentare, in Auth. de lenonib. § sancimus, coll. 2.  Et nulla commutationem potest dare homo pro anima sua, cum sit pretiosior omnibus rebus, 24. q. 3, si habes; arg. 12. q. 1, praecipimus.  Item nota quod monachatio praeiudicat omnibus votis, voto scilicet peregrinationis, supra, de voto et vot. redem., scripturae.  Item praeiudicat etiam iuramento, infra, de spons., commissum.  Item maior est quam poenitentiae impositio, 33. q. 2, admonere.  Item praeiudicat matrimonio ante carnalem copulam, supra, de conver. coniug., ex publico; et supra, de conver. coniug., verum; et supra, de conver. coniug., ex parte tua.  Ber.

X 3.35.07 In singulis

 Salvo iure diocesanorum
In visitationibus, procurationibus et correctionibus.  Et est arg. quod procuratio necessaria est.  Simile 9. q. 3, salvo; et 7. q. 1, pontifices.

 Non consueverunt
Per hoc videtur quod abbates exempti teneantur venire ad tale capitulum, quod verum est infra, de statu monach., ea quae § si vero; et infra, de statu monach., ea quae § quod si abbas.

 Ad hoc aptum
Habita ratione distantiae quo ad omnes, 63. dist., cum longe.

 Illis quatuor
Quid iuris sit quando plures sunt iudices, et in pari vel impari numero discordant, dicitur supra, de re iudic., duobus.  Sed isti non videntur delegati, sed potius ordinarii auctoritate huius constitutionis a sede Apostolica, unde secundum hoc si dissentiunt in numero pari, tenet sententia eorum qui absolvunt, ff. de re iud., inter pares; et supra, de re iudic., duobus.

 Et appellatione remotis
Inquisitio ista fit causa correctionis et reformationis, quare locum non habet appellatio, supra, de appell., reprehensibilis; et supra, de appell., cum speciali, in fi.; et supra, de offi. ord., irrefragabili.  Nisi forsitan modum excederent, ut ibi, ubi de hoc.  Nec etiam recusare possunt, quia cum eos elegerint, eorum personas approbaverunt, 3. q. 3, induciae § offeratur; et supra, de caus. poss. et propr., cum olim.  Nisi ex nova causa superveniente, supra, de offi. deleg., insinuante.  Quia iusta recusatio nulli est deneganda, 3. q. 5, quod suspecti; et C. de sent. et interloc. om. iud., cum solitum, arg.

 Proportionabiliter
Id est, pro numero personarum et secundum facultates cuiuslibet, sicut in navi fit collatio secundum proportionem et aestimationem rerum, ff. de lege Rhod. de iac., si laborante § cum in eadem.

 Singulas abbatias
Et sic exemptas, infra, de statu monach., ea quae § quod si abbas, vers. haec eadem.

 Vice nostra
Tamquam delegatus auctoritate huius constitutionis.  Simile supra, de offi. ord., irrefragabili.  Numquid per hoc fit praeiudicium episcopo loci?  Videtur quod non, per hoc quod dicit in principio: salvo iure etc.  Unde satis potest dici quod isti tunc demum corrigent, cum episcopus est negligens, quia alias nulla visitatio vel correctio necessaria est, immo gravarentur monasteria ex eorum accessu.  Et aliorum iurisdictionem usurpant, cum sua iurisdictio episcopo non servatur.  Unde ordo episcoporum confunditur, 11. q. 1, pervenit.  Videtur etiam quod si episcopus esset negligens, quod primo debeat admoneri, arg. supra, de offi. ord., quanto; et 9. q. 3, nunc vero.  Sed verius videtur quod sine aliqua admonitione possint visitare, et quia melius sciunt hoc quam episcopi.  Nec episcopo fit praeiudicium, quia si inveniant aliquem amovendum, denunciant episcopo ut illum amoveat, et ita salvo iure episcopi hoc officium exercent.  Tamen si episcopus vellet visitare locum, ipsi praeponerentur episcopo, quia videretur quod episcopus hoc faceret malitiose causa impediendi eos.  Monasteria vero exempta sine aliqua distinctione visitabunt, infra, de statu monach., ea quae.  Immo non obstante visitatione episcoporum, ipsi exercent officium suum, ut dicit inferius, infra eodem capitulo § porro.

 Denuncient episcopo proprio
Sic infra, de statu monach., ea quae § si vero.

 Ut cum praedicti visitatores accesserint
Hic patet quod visitatores isti possunt visitare, etiam si episcopi non fuerint negligentes.

 Iniurias sustinere
Ne inde nascatur iniuria, unde iura nascuntur, infra, de accusat., qualiter et quando 1; et C. und. vi, meminerint.  Ber.

X 3.35.08 Ea quae

 Per abbatem loci
Correctio monachi primo loco spectat ad abbatem, supra, de offi. ord., quanto.  Qui si negligens fuerit, devolvitur potestas ad superiorem, ut ibi, et alias punietur de negligentia, ut sequitur infra § si vero.

 Iuxta modum culpae
Ut in quo maior fuerit culpa, maior exerceatur vindicta, 50. dist., quia sanctitas tua; et 24. q. 1, non auferamus, in fi.  Et si stultus fuerit in culpa, sapiens sit in poena, 34. dist., quia ea.  Nec poena amplius extendatur quam delictum fuerit repertum, supra, de his quae fi. a maior. par. cap., quaesivit; et C. de poe., sancimus.

 Absque personarum delectu
Simile supra, de iudic., novit; et supra, de praeben., venerabilis.  Arg. contra, quia plus punitur quandoque unus quam alter, 24. q. 1, qui contra pacem; 40. dist., homo Christianus; 11. q. 3, praecipue; 25. q. 1, nulli; et C. de mod. mult., eos, in fi.  Hic ergo non habet locum distinctio personarum, cum omnes sunt aequales, nec aliquis censetur ammodo nobilis vel potens, quia iam non habet propriam voluntatem, 12. q. 1, non dicatis; 20. q. 3, praesens clericus; et 27. q. 2, scripsit.  Et ideo sine delectu personarum sunt percellendi, qui ibi delinquunt.  Arg. tamen contra supra, de statu monach., cum ad monasterium.

 Rebellibus
Quia in contumacia persistentibus nos convenit esse severos, 2. q. 5, quanto; supra, de postuland., clerici.  Si vero sine scandalo hoc fieri non posset, referatur ad Apostolicae sedis iudicium, arg. supra, de statu monach., in singulis, vers. si vero in hac novitate.

 Quem morbidam
Quia resecandae sunt putridae carnes, 24. q. 3, resecandae.  Quia una ovis morbida totum gregem inficit, 45. dist., sed illud.

 Seipsis seu monachis
Primo enim debent seipsos corrigere abbates, demum monachos, 42. dist. § 1; et 47. dist., sicut § necesse.  Simile ff. de negot. gest., si pupilli § ulti.; ff. de pacti., cum in eo; ff. de fideiussor., tuto.  Et a quo debet suos monachos prohibere, multo fortius et seipsum, ff. si serv. vend., altius.  Nec potest alios corrigere, cum tacitus respondeat eadem quae corrigit, commisisse, 25. dist., primum; et 26. dist., una tantum, quia primo debet eiicere trabem de oculo suo, quam festucam de oculo fratris, 3. q. 7, fames § porro, in fi.; et 1. q. 1, multi. 

 Publice in capitulo
Quia publice deliquerant.  Et quia admoniti fuerant negligentes, arg. 2. q. 1, si peccaverit.

 In exemplum
Ut 2. q. 7, quapropter; et C. ad leg. Iul. repet., ut unius; et ff. de poe., capitalium § famosos; ff. deposi., bona fides, 1. resp., in fi.

 Absque iudiciorum strepitu
Quia de plano et sine iudiciorum strepitu, infra, de accusat., olim.  Et hoc ideo quia huiusmodi regulares de facili removentur a suis administrationibus, infra, de simon., per tuas 1.  Non est ordo iudiciarius usquequaque servandus in huiusmodi inquisitionibus regularium, infra, de accusat., qualiter et quando 1, in fi.  Et in casu isto non est amplius quaerendum de talibus, cum iam constet per inquisitionem visitatorum, quia de delicto unius hominis saepius non est quaerendum, ff. naut. caup. stab., licet, in fi.  Item habes hic quod iudex potest de causa cognoscere, non tamen potest sententiam ferre.  Simile in causa episcoporum, 3. q. 6, quamvis; et 3. q. 6, dudum.  Sed hoc ideo fit ne praeiudicetur episcopo diocesano.  Et in hoc casu salvum est ius eorum, supra, de statu monach., in singulis, in princ.  Idem est etiam in exemptis, quorum depositio sedi Apostolicae reservatur, ut infra dicitur.  Ber.

 De communi contributione
Simile ff. de lege Rhod. de iac., navis onustae, in princ.; et ff. de lege Rhod. de iac., navis onustae § cum autem iactus; et ff. de lege Rhod. de iac., lege Rhodia; et ff. de lege Rhod. de iac., si laborante, in princ.

 Et eorum negligentias
Et sic aliquis post depositum officium tenetur reddere rationem de his quae male gessit vel quae male administravit.  Sic curator tenetur de sua administratione, et convenitur post depositum officium, C. de transaction., age cum Geminiano.  Sic etiam magistratus reipublicae de lata negligentia tenetur, ff. de admin. rer., magistratus.

 Clericos saeculares
Quia in uno eodemque officio dispar non debet esse professio, nec est arandum in bove et asino, 16. q. 7, in nona; supra, de elect., cum causam.  Ber.

