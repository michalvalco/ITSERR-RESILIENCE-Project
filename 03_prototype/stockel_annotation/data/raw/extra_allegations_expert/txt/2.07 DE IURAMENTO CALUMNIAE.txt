X 2.07 DE IURAMENTO CALUMNIAE

X 2.07.01 Inhaerentes

 Graviores quaestiones
Quae dicantur maiores causae, dictum est supra, de offi. legat., quod translationem.

 Legibus
C. de episc. et cler., cum clericis, vers. quod si lis.

 Principales
C. de iureiuran., authen. principales.

 Calumniae iuramentum
In iuramento calumniae quinque capitula continentur, scilicet quod credat se bonam causam habere.  Interrogatus non negabit quod verum esse credit, nec utetur scienter falsa probatione, et quod dilationem non petat in fraudem, nec dedit nec dabit nec promisit nec promittet aliquid pro hac causa, nisi illis personis quibus leges dare permittunt, C. de iureiuran., cum et iudices, circa princ.; et C. de iureiuran., authen. principales; et in Auth. ut litig. iur., in princ., coll. 9.  Unde versus: illud iuretur quod lis sibi iusta videtur // Et si quaeretur verum non inficietur. // Nil promittetur nec falsa probatio detur // Ut lis tardetur nulla dilatio petetur.

 Verba
Ab illo loco, legibus itaque, usque ad illum locum, verum cum etc., exceptis praedictis, scilicet secundum etiam usque ibi, corroboramus.

 Divi Marci
C. de episc. et cler., cum clericis, vers. quod si lis.

 Ecclesiarum
Arg. quod uni conceditur ad consequentiam trahi potest a caeteris, et quod uni conceditur, nulli est denegandum, 16. q. 1, praedicator; et 5. dist., ad eius vero, in fi.; de conse. dist. 4, proprie; 50. dist., et purgabit; C. de fideicomm., quidam.  Arg. contra 16. q. 1, hinc etiam; et 7. q. 1, petisti.  Solutio: quod uni iure communi conceditur, trahi potest ab aliis in exemplum, et nulli debet denegari, 5. dist., ad eius vero.  Quod vero per privilegium alicui conceditur, non extenditur ad alios, et sic intelligitur 16. q. 1, hinc etiam; et 26. q. 2, non exemplo; et ff. de constit. princ., quod principi.

 Vim
in Auth. de eccl. titul., in princ., coll. 9; et in Auth. ut cler. apud prop. episc. § illud, coll. 6.

 Canonibus
22. q. 1, in novo; et infra, de iureiur., et si Christus; et 2. q. 5, si quis presbyter; 22. q. 5, nullus episcopus.

 Principis
Scilicet Henrici.

 Nos
Scilicet Henricus.

 Criminali
Hic colligitur quod in criminali causa iuramentum de calumnia sit praestandum, arg. C. de iureiuran., in omnibus, ubi dicitur quod in omnibus causis ubi probatio requiritur, est iurandum de calumnia, ut C. de fid. instrum., cum quidam, vers. sancimus.  Arg. contra Inst. de public. iudic., in princ.; et ff. de bon. eor. qui an. sent., in capitalibus.  Sed contraria ista non obstant, quia magna differentia et diversitas eorum est in instituendis et exercendis huiusmodi casis.  Nam secundum hoc nec lis contestaretur nec libellus daretur in causa criminali, sed omnino aliter quam civiliter deberet tractari.  Item non valeret causa quam quidam assignant, quod in criminali transigere liceat, et ideo iuramentum de calumnia non exigitur.  Nam sacramentum de calumnia transactionem non excludit, nec ab ea excluditur, quia quamvis licitum sit reo transigere, non tamen sequitur quod liceat ei falsa instantia uti, nam idem diceres secundum hoc in pecunaria causa.  Similiter solvitur illud, ff. de bon. eor. qui an. sent., in capitalibus, ubi dicitur quod in causa sanguinis licitum est cuilibet adversarium suum corrumpere, et ita licitum est ei mentiri.  Dominus Azo est in hac sententia, quod in causa criminali de calumnia sit iurandum, et inducebat hanc decretalem pro se.  Sed qualiter clericus potest hoc iuramentum aliis delegare in causa civili sive criminali, contra illa iura quae dicunt quod principales personae debent hoc iuramentum praestare, et contra illa quae dicunt quod in causa criminali non intervenit procurator?  Dicas quod forte quandoque obtinuit quod hic dicit, ut clerici etiam in causa propria hoc iuramentum possent alii delegari.  Et hoc in favorem ipsorum concessum est.  Sed hodie hoc non observatur, immo quilibet in causa propria personaliter iurare debet, ut infra, de iuram. calumn., caeterum; et C. de iureiuran., authen. principales.  Et sic obtinet de iure et de consuetudine.  Et sic non tenet quod hic dicit quantum ad proprias causas clericorum quaecumque sit causa.  Et restringitur tantum quod dicit hic ad causas ecclesiarum.  Et hoc satis patet per litteram illam quae sequitur, ubi dicitur: si ecclesiae suae noverint expedire, et sic non habet locum quod obiicitur.  Et etiam clericus et praelatus ecclesiae si in propria persona voluerit litigare, in causa ecclesiae praestat hoc iuramentum, infra, de iuram. calumn., cum in causa.  Tamen si in causa ecclesiae voluerit deferre alii hoc iuramentum, non compellitur subire hoc iuramentum, ut hic dicit, et infra, de iuram. calumn., imperatorum.

 Defensoribus
Id est, syndicis vel actoribus aut procuratoribus, licet nomina sint diversa, officium tamen est idem.  Unde sufficit sive dicatur, constituimus talem syndicum, procuratorem, sive actorem ad causam talem, supra, de procurat., petitio.  Et istae personae in causis universitatis sive collegii de calumnia iurant, infra, de iuram. calumn., in pertractandis; et infra, de iuram. calumn., imperatorum; et infra, de iuram. calumn., cum in causa, ut hic patet.

 Inconsulto
Istud difficile videtur, ut episcopus propter hoc debeat requirere Romanum Pontificem.  Sed hoc non servatur.  Unde si episcopus litigat in propria persona, ipsemet praestet iuramentum de calumnia, nec est necesse requirere Papam, infra, de iuram. calumn., cum in causa.  Clericus facilius potest requirere episcopum, unde tenetur primo requirere ipsum.  Contrarium tamen saepe contingit, sed iudicium propterea non vitiatur.  Et est arg. hic ex eo quod clericus iurare non potest sine licentia sui episcopi, quod non potest in iudicem non suum consentire.  De hoc traditur supra, de for. compet., si diligenti; et supra, de for. compet., significasti; et 11. q. 1, inolita; et 11. q. 1, placuit.

X 2.07.02 Litteras

 Rebus spiritualibus
Quaedam causae dicuntur spirituales, ut hic patet.  Vel spiritualibus annexae, ut causa iuris patronatus, ut supra, de iudic., quanto.  Et in istis non iuratur de calumnia, ut hic patet, sed de veritate dicenda, supra, de elect., dudum ecclesia; et infra, de iureiur., ex litteris.  Quia aliter iudex veritatem inquirere de facili non posset quam tenetur inquirere, 30. q. 5, iudicantem; 23. q. 8, occidit; C. de edend., is apud quem; et C. de procur., in pecuniariis.  Sed certe fortius videretur iurandum de calumnia in huiusmodi spiritualibus causis quam in civilibus, quia gravius est periculum si calumniose in spiritualibus quis litiget, et ideo debet iurare quod calumniose nihil faciet, quia circa maiora maius periculum vertitur, et ideo cautius est agendum, 7. q. 2, nuper; et 42. dist., quiescamus; et ff. de Carb., si cui controversia § 2.  Licet servetur quod dicitur hic, honestius esset ut de calumnia iuraretur ratione praemissa.  Quidam vero causae sunt mere civiles, ut puta cum agitur rei vendicatione vel pecuniaria causa, supra, de libel. oblat., significantibus; et supra, de libel. oblat., dilecti.  Alia est criminalis, ubi agitur directe de crimine et debet se obligare ad talionem, infra, de accusat., veniens; et infra, de accusat., super his.  Et in istis iuratur de calumnia, supra, de iuram. calumn., inhaerentes.  Multo fortius iurare deberet in spiritualibus quam in criminalibus.  Aliae sunt mixtae, ut cum agitur de crimine civiliter, supra, de procurat., tuae.  Haec probantur 14. q. 2, super prudentia; 11. q. 3, placuit; et 16. q. 1, frater noster.  Et nota quod licet in causis spiritualibus de calumnia non iuretur, tamen si agatur possessorio pro re spirituali, iuratur de calumnia, supra, de elect., cum dilectus; et infra, de testib., praesentium; et infra, de except., pastoralis.  Arg. ad hoc infra, de accusat., cum dilectus

 Districtione
Supra, de iudic., dilecti; et infra, de dolo et contu., ad haec; 27. q. 2, sunt qui dicunt.

X 2.07.03 In pertractandis

 Non passim
Quia non in spiritualibus, de iuram. calumn., litteras.

 Principales
Supra, de iuram. calumn., inhaerentes; et infra, de iuram. calumn., caeterum.  Ber.

 Oeconomos
Supra, de iuram. calumn., inhaerentes.

 Non nesciant
Aliter enim anceps subiret periurium, quod facere non debet, ff. de in litem iuran., videamus; et ff. de act. rerum amot., Marcellus § qui rerum.

 Iurantis
Et ita syndicus collegii sive universitatis iurat in propriam animam.  Sic tutores et curatores, cum habeant legitimam administrationem, C. de iureiuran., cum et iudices § sin autem vel dignitas.  Secus est in procuratore qui non iurat, sed dominus principalis, C. de iureiuran., cum et iudices § sin autem affuerit alterutra pars; et in authentica ibi posita C. de iureiuran., authen. principales.

X 2.07.04 Imperatorum

 Cogere non debemus
Sed videtur quod abbas potius esset compellendus, vel etiam alii quibus cura monasterii commissa est, ff. ad municip., municeps.  Quia huiusmodi personae intelliguntur scire veritatem, ut ibi dicitur, ff. de condi. et demon., municipibus; C. de iureiuran., cum et iudices § hoc etiam, in fi.  Et ideo tales instituendi sunt qui veritatem sciant, supra, de iuram. calumn., in pertractandis.  Sic etiam contingit in procuratoribus, de procur., in pecuniariis.  Sed aliud est in collegiis illis saecularibus, vel est speciale privilegium clericorum.

 Decidant
Qui enim de calumnia iurare non vult, si est actor, cadit a causa.  Et reus habetur pro confesso, ut hic, et infra, de iuram. calumn., cum in causa § poena; et C. de iureiuran., cum et iudices § quod si actor; et C. de iureiuran., cum et iudices § sin autem reus.

 Oeconomum statuant
Oeconomus est cui res ecclesiastica gubernanda mandatur, 89. dist., quia in quibusdam; et 89. dist., volumus.  Et idem est oeconomus quod syndicus sive procurator vel actor in causa universitatis sive collegii, de quo habes 9. q. 3, cum simus; et 5. q. 3, quia episcopus; et supra, de synd., sicut.  Et iste oeconomus auctoritate episcopi ordinari debet, C. de episc. et cler., omnes § nihilominus, et hic in fine.  Et iste iurabit de calumnia sive sit reus sive actor.  Si monachi hoc non faciant, tunc episcopus hoc facere debet, ut hic dicit.  Et si episcopus in rebus sui episcopatus hoc neglexerit, tunc archiepiscopus sibi oeconomum constituet, 9. q. 3, cum simus.

 Idoneum
Ideoneus est, dummodo causam omnino non ignoret, supra, de iuram. calumn., in pertractandis, et si sint bonae famae.  Alias infamis et suspectus esse non debet, 5. q. 3, quia episcopus; et 3. q. 7, infamis; et 3. q. 7, infames.  Contrarium tamen dicit lex, quod procurator propter infamiam non repellitur, Inst. de exception. § ulti.  Hic habes quod de auctoritate episcopi syndicus constitui debet in ecclesiis sibi subditis.  Et dic statuas, id est, auctoritatem praestes.  Ber.

X 2.07.05 Caeterum

 Caeterum
Haec est pars illius infra, de fideiuss., pervenit.

 Novis morbis
Nam experimenta morborum cogunt nos invenire multas medicinas, 50. dist., ut constitueretur.  Et quod medicamenta morbis exhibent, hoc iura negotiis, in Auth. haec constit. quae innov. const., in princ., coll. 8.  Et quae de novo emergunt, novo auxilio indigent, ff. de interrog. act., de aetate § ex causa; et ff. ut in poss. legat., plane.  Et novis rebus novum remedium est exhibendum, ff. de ven. inspic., temporibus, in princ.

 Ad veritatem
Haec est praecipua causa quae iuramentum illud praestatur, ut veritas eliciatur, infra, de iureiur., ex litteris.  Secunda ut timore iuramenti contentiosa litigantium instantia compescatur, C. de iureiuran., in omnibus.

 Ab utraque parte
Utraque pars principalis dominus, scilicet istud iuramentum praestare debet, supra, de iuram. calumn., in pertractandis.  Sed pone quod aliquis litigat per procuratorem, et dominus qui constituit procuratorem est longe remotus, puta ultra mare vel in alia peregrinatione.  Quid erit in hoc casu, cum iste procurator de calumnia iurare non possit?  In casu illo debet dari curator bonis, et ille iurabit de calumnia, ff. de curat. bon. dan., si quis; et ff. de curat. bon. dan., de curatore.  Contra videtur supra, de iuram. calumn., inhaerentes, ubi dicitur quod clerici hoc iuramentum debent aliis delegare, et hic dicitur quod iurent.  Non est contra, quia ibi loquitur de causis collegii sive universitatis, hic de causa propria singularis clerici.

 Quae legi contraria est
Nota quod consuetudo quae contra legem est, non est servanda.  Et haec consuetudo est contra legem quam habes C. de iureiuran., in omnibus; et C. de iureiuran., cum et iudices.  Et contra canones qui iuramentum admittunt, 2. q. 5, sacramentum; et 2. q. 5, nos sanctorum, et contraria decretalibus huius tituli.

X 2.07.06 Cum causam

 Per procuratorem
Hic patet quod collegium sive universitas potest constituere procuratorem, et est expressum supra, de procurat., quia in causis; et supra, de procurat., petitio.  Et canon etiam omnes administratores generali verbo procuratores appellat, 1. q. 3, Salvator.  Et lex dicit quod monasterium se defendere debet per procuratorem, in Auth. de sanct. episc. § si vero episcopi, in fi., coll. 9.  Et ita tam iure canonico quam civili collegium sive universitas constituit procuratorem.  De hoc dixi supra, de procurat., petitio.  Et talis procurator de calumnia iurabit, ut hic dicitur, et supra, de iuram. calumn., in pertractandis; et supra, de iuram. calumn., imperatorum.  Sed cum iuramentum de calumnia sit de credulitate, ut secundum quod credit et existimat debeat respondere, C. de iureiuran., cum et iudices § 1.  Numquid potest petere tempus ad deliberandum super eo de quo interrogatur?  Et videtur quod non, quia aut credit aut non credit illud super quo interrogatur.  Et ista statim potest et debet respondere: credo vel non credo.  Nec potest dicere dubito, sed in sacramento de veritate dicenda potest dubitare.  Unde habebit inducias ad deliberandum, si dicat se dubitare, ff. de interrog. act., qui interrogatur; C. de iure delib., si curatoris; et ff. de iureiuran., iusiurandum, 1. resp.  Et etiam ubi de calumnia iuratur, datur tempus ad deliberandum.  Sed si excommunicatus conveniatur, numquid praestabit hoc iuramentum?  Videtur quod non, quia non est ei licitum ingredi sacra, ergo nec tangere ea, 5. dist., ad eius vero.  Et quibus reliqua sacramenta negantur, quomodo unum genus sacramenti eis conceditur, ut 95. dist., illud.  Dico quod bene debet praestare iuramentum non obstante excommunicatione, arg. infra, de sent. excom., a nobis est; et infra, de sent. excom., cum desideres, 1. resp., ubi iuramentum excommunicati non admittitur antequam absolvatur.  Praeterea cum possit et debeat in iudicio respondere, omnia licent ei sine quibus causa expediri non potest, arg. supra, de offi. deleg., praeterea; et ff. de iuris., cui iurisdictio.  Et est expressum arg. infra, de except., cum inter.  Alioquin in potestate sua esset etiam respondere vel non respondere.  Et sic reportaret commodum de sua malitia, quod esse non debet, infra, de sent. excom., si vere.

 Alteram
Per hoc facta est litis contestatio, supra, de elect., dudum ecclesia; et supra, de litis contest., olim.

 Interrogationibus et responsionibus
Omnia quae in iudicio fiunt sunt redigenda in scriptis, infra, de probat., quoniam.  Quaedam vero interrogationes faciendae sunt ante litis contestationem, quae non debent omitti ante litis contestationem, reus debet interrogari an possideat rem quae petitur ab eo et pro qua parte, vel si desiit dolo possidere, ff. de interrog. act., qui servum § in iure; ff. de rei vend., qui petitorio.  Et si quis respondeat se non possidere cum ipse possideat, si actor hoc probaverit, res auferenda est illi et debet dari actori, quamvis non probet rem suam esse, ff. de rei vend., in rem actionem, alias est penulti.  Haec interrogatio omitti non debet, ne iudicium delusorium sit, infra, ut lite penden., ecclesia 2.  Et aliae interrogationes plures faciendae sunt, puta an sit heres, vel quota ex parte sit heres, et an in potestate servum habeat cuius nomine noxali iudicio agitur.  Item an quadrupes quae damnum dedit, sit eius.  Item an ex testamento sit heres.  Item an aedes sit sua ex qua damnum timetur, quae colliguntur ff. de interrog. act., qui interrogatur; et ff. de interrog. act., si quis in iure; et ff. de interrog. act., si quis interrogatus; et ff. de interrog. act., si defensor § illud quaeritur; et ff. de interrog. act., non alienum.  Item quod respondeat cuius aetatis sit reus, si de ea dubitetur, ff. de interrog. act., de aetate.  Item quandoque et ante litis contestationem et post litis contestationem ubicumque aequitas movet iudicem, debet interrogare, ff. de interrog. act., ubicumque; et 30. q. 5, iudicantem.  Pars ad interrogationem adversarii respondere non cogitur.  Tamen si responderit, tenet responsio, ff. de interrog. act., si sine; et infra, de dolo et contu., prout.  Et certum debet respondere, ff. de interrog. act., de aetate § nihil.  Ber.

X 2.07.07 Cum in causa

 Per illum
Istud regulare est, supra, de iuram. calumn., cum causam; et supra, de iuram. calumn., in pertractandis; et supra, de iuram. calumn., imperatorum; et supra, de iuram. calumn., inhaerentes.

 Per teipsum
Ex quo assumpsit officium in se, debet iurare de calumnia, cum sit accessorium sine quo non potest causa expediri, arg. supra, de offi. deleg., praeterea; et supra, de offi. deleg., prudentiam.  Et in hoc ei defertur, quia non tangit sacra, sicut et in testimonio, 11. q. 1, imperator; et C. de episc. et cler., authen. si iudex; et in Auth. de sanct. episc. § nulli vero, coll. 9; et 2. q. 5, qua de causa.  Quandoque tamen tangit sacra, 1. q. 7, quotiens; et C. de episc. et cler., authen. si iudex.  Sed contra supra, de iuram. calumn., inhaerentes, ubi dicitur quod episcopus iurare non debet, sed aliis hoc officium delegare, non est contra, quia non dicitur ibi quod non debeat iurare, sed dicitur quod non debeat compelli, ut ibi dicitur.

 Poena
Sic supra, de iuram. calumn., imperatorum; et C. de iureiuran., cum et iudices; in Auth. ut litig. iur. § si autem, in fi., coll. 9, unde sumptus est § iste.  Sic actor qui non vult iurare, cadit a causa.  Sed numquid ipso iure an per sententiam?  Dicas quod per sententiam iudicis, quia iudex procedit contra illum ac si nihil probasset reum absolvendo, et eodem modo de reo, C. de iureiuran., principales, in fi.  Ber.
  
