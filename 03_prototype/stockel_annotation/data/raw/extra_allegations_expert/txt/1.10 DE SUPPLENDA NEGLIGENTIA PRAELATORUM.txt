X 1.10 DE SUPPLENDA NEGLIGENTIA PRAELATORUM

X 1.10.01 Statuimus

 Substitutos
Et confirmatos, quia ante nihil facere vel disponere possunt, supra, de elect., nosti.

 Benedicere
Arg. quod aliquis potest dare quod non habet, C. de testam. manum., constitutio, vers. fi.; arg. C. de iure emphyt., cum dubitabatur; arg. ad hoc supra, de elect., suffraganeis; et ff. de acq. rer. dom., non est novum; et ff. de usufru., quod nostrum non est.  Arg. contra infra, de iure patron., quod autem, in fine; et infra, de don. int. vir. et uxor., nuper; et ff. de regul. iur., nemo; et ff. de acq. rer. dom., traditio; et 1. q. 7, Daibertum; et ff. de off. procon., observare, in fine.

 Alia
Scilicet, ut conferant lectoratum in proprio monasterio, infra, de aetat. et qualit., cum contingat; et arg. 69. dist., quoniam.  Si tamen presbyteri sint, ut ibi, cum et illa impositio manus non sit nisi quaedam benedictio, ut 1. q. 1, manus.  Sed qualiter possunt hoc facere ante suam benedictionem?  Dic quod in odium episcoporum dominus Papa hoc concedit per ipsam constitutionem, ne propterea in spiritualibus vel aliis patiantur monasteria detrimentum propter negligentiam episcoporum.  Similem indulgentiam habes supra, de elect., nihil est § ulti.

X 1.10.02 Sicut nobis

 Nituntur
Quod facere non possunt, nam ad privatum commodum trahi non debent, quae ad communem utilitatem praefixa sunt, 25. q. 1, quae ad perpetuum; et infra, de offi. archipresb., ut singulae.  Et arg. ff. pro soc., actione § Labeo; et infra, de praeben., ratio.

 Concessionis
Concessio episcopi sine consensu capituli vel maioris partis non sufficit ut possit transferre ecclesiam vel fructus ipsius ad regulares, infra, de dona., pastoralis; et infra, de his quae fi. a prael., cum nos.

 Destituunt
In ecclesiis quae ad eos pleno iure non spectant, instituere vel destituere non possunt presbyteros.  Sed illos debent episcopis praesentare, ut ipsi episcopi de cura plebis respondeant, et monachis de rebus temporalibus exhibeant rationem, infra, de praeben., in Lateranensi; et infra, de privileg., cum et plantare § in ecclesiis.  Sed si pleno iure ad eos pertineant, tunc possunt instituere et destituere, 16. q. 2, visis; et infra, de praescrip., cum olim; et infra, de privileg., quoniam.

 Pensionibus
Novis, quod non licet, infra, de censib., prohibemus.

 In paupertate
Magna, quod non possunt honeste Deo servire, quia cum ad utrumque festinant, neutrum bene peragunt, 16. q. 1, presbyteros; et C. de assessor., nemo.

 In episcopalibus
Scilicet, in procurationibus, 10. q. 3, cavendum; et 10. q. 3, relatum; et in 10. q. 3, illud.  Si episcopus donet ecclesiam monachis, cathedraticum ibi debet habere, infra, de dona., pastoralis.  Et tantum debent sacerdotes monachorum habere, unde iura episcopalia solvere valeant, et hospitalitatem servare, et vitam suam honeste habere, ut hic dicit, et infra, de praeben., de monachis.

 Hospitalitatem
Tenentur enim clerici ad illam hospitalitatem, quae continet officium pietatis, 42. dist. § hospitalem; non ad illam quae fit ex debito servitutis, C. de episc. et cler., iuxta sanctionem; infra, de immun. eccl., ut in domibus.

 Tua
Quia tunc nihil habet episcopus, infra, de privileg., cum et plantare § in ecclesiis; et infra, de praescrip., cum olim; et infra, de privileg., quoniam.

 Praedictos excessus
Ergo si exempti sunt, episcopus illorum excessus punire non poterit, arg. 16. q. 1, frater noster.  Aliter inutile esset illorum privilegium, quia privilegia ita sunt servanda, secundum quod continetur in illis, infra, de privileg., porro.  Quid iuris sit de hac materia, tractatur infra, de privileg., tuarum; et infra, de privileg., cum et plantare; et 6. q. 3, placuit.

 Lateranensi concilio
Infra, de concess. praeben., nulla.

 In posterum
Per istam enim ordinationem non fit eis praeiudicium in alia proxima praesentatione, nisi hac vice tantum, arg. supra, de elect., cum in cunctis.  Et nulla admonitio est hic necessaria, quia tempus ipsos admonet, infra, de loc. et cond., potuit; et C. de iure emphyt., cum dubitabatur; et C. de contrah. et comm. stip., magnam.

X 1.10.03 Licet magister H.

 Licet magister
De archidiaconatu isto habes infra, de concess. praeben., post electionem.

 Videamur
Arg. quod ordinata caritas a se incipit, de poen. dist. 3, sane; arg. 23. q. 5, si non licet; et supra, de auctor. et usu pal., nisi, ubi de hoc.

 A notitia
Sic ergo patet quod tempus istud currit a tempore scientiae tantum, infra, de concess. praeben., quia diversitatem, in fi.  Arg. tamen est quod currit ab eo tempore quo scire potuit, ut ff. quis ord. in poss. ser., cum filio.  Arg. contra ff. de pet. hered., item veniunt § petitam.  Quod prius dictum est, valet.

 Imponatis
Hic evacuatur opinio illorum qui dicunt quod mora in electionibus possit purgari, quae consuevit notari infra, de concess. praeben., nulla.  Nam hic fuit nulla electio, quia fuit facta post sex menses, infra, de supp. neg. prael., dilecto.  Et capitulum sequens non obstat, quia illud fuit tolerantia, et sic planum est quod dicitur per totum titulum istum.

X 1.10.04 Litteras vestrae

 Patientia
Ita de iure talis ordinatio non valebat, supra, de supp. neg. prael., licet; et infra, de supp. neg. prael., dilecto.  Nam multa per patientiam tolerantur, quae si in iudicium venirent, cassarentur, infra, de praeben., cum iamdudum.  Et sic nota quod sola patientia dat hoc ius talibus institutis, non ex illa institutione ex tunc, sed ex nunc ex tali patientia, sic ff. de off. procon., observare, in fi.  Simile 2. q. 1, in primis.  Ber.

X 1.10.05 Dilecto filio P.

 Communiter
De iure communi electio spectat simul ad capitulum et episcopum, ut potest hic colligi, et infra, de concess. praeben., postulastis; et infra, de his quae fi. a prael., ea noscitur.  Et ideo cum omnes simul sunt negligentes, transfertur eligendi potestas ad superiorem, ut hic, et infra, de concess. praeben., postulastis.  Et sicut alia tractare debent communiter, infra, de his quae fi. a prael., per totum.  Ita et electio debet fieri communiter nisi consuetudo repugnet, supra, de elect., cum ecclesia, in fi., ubi de hoc.  Et ita si capitulum per se confert beneficia, vel quandoque episcopus per se illud tantum fit de consuetudine singulari, ut infra, de his quae fi. a prael., ea noscitur.  Sicut vides quod in quibusdam locis eligit capitulum, et in quibusdam locis eligit episcopus, unde soli consuetudini ascribendum est.  Et talis consuetudo rationabilis est, et ideo potest praescribi de tali potes intelligere et de consimilibus, supra, de consuet., cum tanto, in fi.  Huic quod dixi, contradicere videtur 16. q. 7, nullus omnino.  Sed illud intelligas secundum ea quae dicta sunt.  Et hanc consuetudinem approbat concilium Lateranense, infra, de concess. praeben., nulla, ubi habetur quod quandoque ad capitulum spectat collatio praebendarum, dignitatum, et cura animarum, quandoque ad episcopum.  Et tunc unus supplet negligentiam alterius, ut ibi dicitur.  Et illud non potest intelligi nisi de consuetudine; de iure communi non.

 Irritam
Et sic patet quod mora in talibus purgari non potest, quia talis electio nulla est, ut hic dicit.  De hoc dictum est supra, de supp. neg. prael., licet.

