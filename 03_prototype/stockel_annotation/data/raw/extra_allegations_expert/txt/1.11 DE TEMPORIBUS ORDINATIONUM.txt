X 1.11 DE TEMPORIBUS ORDINATIONUM

X 1.11.01 Subdiaconos autem

 Romano
Et ita patet quod ab aliis attentari non possunt quae sibi tantum Romanae ecclesiae reservavit; simile supra, de translat., inter corporalia; et supra, de translat., cum ex illo; et supra, de elect., quod sicut § super eo.  Et est arg. quod consuetudo Romanae ecclesiae ad consequentia trahi non debet ab aliis; arg. contra 12. dist., non decet; et 12. dist., praeceptis; et de conse. dist. 1, basilicas; C. de aedif. priv., cum dubitabatur.  Et quod Romae sit spectandum est, ff. de off. praet., sed licet.  Et secundum quod Papa facit, et nos facere debemus, infra, de re iudic., in causis; et eadem ratio quae movet ipsum, movere debet alios iudices, supra, de rescript., super litteris; arg. optimum Inst. de satisdat. tutor. § neque, in fi.  Solutio: quae Romana ecclesia servat et docet alios observare, ad illa servanda tenentur subditi eius, quae vero in signum privilegii sibi tantum servavit, nullus alius sine sua speciali licentia attentare debet.  Quae sint illa dicitur infra, de offi. legat., quod translationem.
  
 Virgines
20. q. 1, devotis.  Contra ubi dicitur non nisi in die Epiphaniarum, in Albis pascalibus et natalibus Apostolorum virgines sunt velendae, adde ibi et hoc quod dicitur hic, et hoc quod ibi, et ita alterum per alterum suppletur.

X 1.11.02 Sane super eo

 Quatuor temporum
Supple et extra sabbatum Sanctum, et in sabbato hebdomadae mediae Quadragesimae, infra, de temp. ord., de eo, quia tunc licet.

 Ad sacros
Ad minores potest diebus dominicis et aliis diebus solemnibus, infra, de temp. ord., de eo.  Tamen si secus fiat, characterem recipiunt, infra, de temp. ord., consultationi.

 Multitudo
Arg. quod multitudo dispensationem inducit, 50. dist., ut constitueretur; et 1. q. 7, quotiens 2; et 44. dist., comessationes; et 23. q. 4, non potest, vers. ob populum multum crimen pertransit inultum.  In multitudine tamen illis non parcitur, quod magis causam delicti esse constiterit, infra, de cleri. excom., latores.  Et ita propter scandalum aliquid omittitur impunitum, cum alias non esset omittendum, quod fieri potest si veritas non offenditur, quae triplex est, scilicet iustitiae, infra, de reg. iur., qui scandalizaverit; veritas doctrinae suae disciplinae, 11. q. 3, quando ergo; veritas bonae vitae, 22. q. 2, primum, in princ.; et 32. q. 5, ita ne.  Haec numquam dimittenda est propter scandalum, 11. q. 3, inter verba, sed veritas iustitiae et veritas doctrinae sive disciplinae quandoque omittitur propter scandalum, puta quando multitudo est in causa, ut hic dicitur.  De hoc dicitur supra, de renunciat., nisi § pro gravi quoque.  Veritas iustitiae ad iudicem, doctrinae sive disciplinae ad praelatum, bonae vitae ad quemlibet pertinet, unde versus: est verum vitae doctrinae iustitiaeque. // Primum semper habe duo propter scandala linque.

 Antiqua
Arg. quod consuetudo excusat in delictis, arg. 32. q. 4, obiiciuntur; et 4. dist., denique.  Arg. contra infra, de simon., non satis; et infra, de eo qui dux. in matr. quam pol. per adult., cum haberet; supra, de consuet., cum tanto, 1. resp.  Solutio: consuetudo sive multitudo excusat a poena temporali, quae propter scandalum imponi non potest, sed a poena aeterna non excusat, immo amplius accusat, ut dicunt contraria et non minus ardebunt qui cum multis ardebunt, 2. q. 1, multi, in fine.  Vel dic quod consuetudo excusat in his quae sunt contra ius positivum, dum tamen sit rationabilis et praescripta, supra, de consuet., cum tanto, in fi.  In his vero quae sunt contra ius naturale, nullo modo nec ulla consuetudo excusat, ut ibidem primo responso.

 Deponerentur
Ab executione et suspensi haberentur, cum tamen recepissent characterem ut infra, de temp. ord., consultationi.

X 1.11.03 De eo autem

 Aut duos
Numquid plures?  Utique dummodo non videatur generalis ordinatio.

 Ad minores
Et sic videtur quod omnes ordines possit aliquis simul recipere ex eo quod dicit, potest promovere unum ad minores, quia indeterminate dixit ad minores, de omnibus potest intelligi, 19. dist., si Romanorum, in fi.; de privileg., quia circa; quod satis potest concedi, et de facto obtinet, ut hic, et infa, de eo qui furt. ord. recep., cum H; nisi consuetudo repugnet quae scandalum generaret.  Consuetudo enim ea quae licita sunt reddit illicita, infra, de cleri. coniug., cum olim; et infra, de cognat. spir., super eo.

 Sabbato
Ut 75. dist., ordinationes 2.  Non ergo die dominica, infra, de temp. ord., litteras.  Etiam continuato ieiunio, ut quidam dicebant.

X 1.11.04 Ex tenore tuarum

 Adeo deliquit
Puta periurium vel adulterium commisit, ut infra, de temp. ord., quaesitum.

 Utatur
Nota ergo quod dicit hic quod criminosus acta poenitentia potest promoveri et in susceptis ordinibus ministrare; arg. ad hoc 34. dist., fraternitatis; 50. dist., quia tua; et.50. dist., domino; et 50. dist., ponderet, et in pluribus aliis.  Arg. contra 25. dist., primum; et 1. q. 7, si quis omnem; et 48. dist., quoniam.  Solutio: quidam dixerunt quod si promotus non est, nullos modo debet promoveri, per capitula proxime dicta.  Haec fuit rigida opinio, quia res pene contra naturam est, ut aliquis sit sine peccato, 25. dist., unum § nunc autem.  Unde videtur idem dicendum circa promotos et promovendos, facilius tamen impeditur promovendus quam deiiciatur iam promotus, 15. q. 1 § sicut ergo.  Circa promotos Anto. et Tanc. distinguunt quod quatuor consideranda sunt.  Primum, scilicet, quantitas criminis, utrum videlicet sit enorme vel mediocre, et in hoc consideratur quantitas criminis.  Secunda est quae est qualitas crimnis, utrum sit occultum vel manifestum.  Tertium est modus publicationis, an sit videlicet publicum per operis evidentiam, vel per iudicis sententiam, vel per spontaneam confessionem in iudicio.  Istis tribus modis notorium fit crimen, infra, de cohab. cler. et mul., quaesitum.  Quartus est satisfactio poenitentis, videlicet an egerit veram poenitentiam vel simulatam.  Si crimen est enorme et manifestum, ut simul concurrant quantitas et qualitas criminis, deponitur, nec umquam restituitur post quantumcumque poenitentiam, 50. dist., miror.  Si vero enorme et occultum, in eo casu monendus est ut abstineat et non cogendus, quia solum Deum habet ultorem, quia latentia peccata vindictam non habent, 32. q. 5, Christiana.  Et acta poenitentia poterit officio uti, et ad maiores ordines ascendere ut hic, et infra, de simon., ex tuae; praeter reos homicidii, infra, de temp. ord., quaesitum, ubi exemplificantur crimina talia.  Si vero mediocre fuerit et occultum, acta poenitentia vel parte eius poterit remanere in officio suo, et ad maiores ordines promoveri fortius quam in alio casu, 50. dist., de his vero.  Si mediocre et manifestum, si convictus est in iudicio vel timore probationum confessus, in eo casu deponitur, 81. dist., si quis clericus.  Si vero publicum est per operis evidentiam, vel spontaneam confessionem, tunc acta poenitentia poterit cum eo misericorditer agi secundum quod visum fuerit episcopo, quandoque plus vel minus, 15. q. 8, si quis presbyter; 50. dist., presbyterum.  Et hoc totum intelligas cum veram poenitentiam egerit et non simulatam, quia si simulatam, non restitueretur, 50. dist., ut constitueretur.

 Occultum
Et sic probatione cessante, vindictae ratio conquiescit, 32. q. 5, Christiana.  Et secretorum Deus iudex et cognitor est, 32. dist., erubescant; et 2. q. 5, consuluisti.  Et solum Deum habent ultorem, C. de reb. credit., iurisiurandi.

 Prohibere
Etiam si in crimine teneantur prohibendi non sunt, sed commonendi, infra, de temp. ord., quaesitum.  Arg. contra infra, de temp. ord., ad aures.  Solutio: hic loquitur de saeculari, ibi de regulari qui propriam voluntatem non habet, 12. q. 1, non dicatis; et 12. q. 1. nolo.  Vel illud propter scandalum praelatorum, hic nullum scandalum.  Vel melius istud cum quis petens ordines, habet ius petendi ratione tituli quem habet vel dignitatis, illud cum ius petendi non habet, et ideo praelatus suus qui novit secreta sua, potest eum repellere, arg. infra, de spons., praeterea 2.

X 1.11.05 Ad aures

 Praelati
Id est, abbates vel priores regulares, large sumpto vocabulo, infra, de verb. sign., quamvis.

 Obedientiam
Et ita patet quod minores suis praelatis obedientiam servare debent, arg. 100. dist., contra morem; et 19. dist., in memoriam; et 8. q. 1, sciendum; ff. de re milit., desertorem § in bello; 11. q. 3, absit.  Arg. contra, quia non est semper obediendum, 12. dist., non liceat; 15. q. 6, iuratos; 11. q. 3, non semper; C. de decur., omnes, lib. 10, in fi.; et infra, de temp. ord., dilectus.  Solutio: si praelatus excommunicet, sive iusta sit sententia sive iniusta, obediendum est sententia, 11. q. 3, sententia pastoris; et 11. q. 3, si episcopus forte; nisi in duobus casibus, infra, de sent. excom., tua.  Item praecepto praelati si non pertinet ad officium suum quae praecepit, non est obediendum, ff. de re iud., factum a iudice; arg. 7. q. 1, quia frater.  Si vero pertinet ad officium suum, obediendum est ut hic et in similibus quando non decipitur in praecepto.  Si vero praecipiat quod omnino est malum, non faciat contra conscientiam, licet iustum videatur praelato, infra, de restit. spol., litteras; servato quod dicitur infra, de sent. excom., inquisitioni.  Si vero praecipiat quod malum est, non obediendum est ei, 11. q. 3, qui resistit; et 11. q. 3, si dominus; et 11. q. 3, Iulianus; et 11. q. 3, non semper.  Si vero dubium sit praeceptum, propter bonum obedientiae excusatur a peccato, licet in veritate sit malum, 23. q. 1, quod culpatur.

 Scandalo
Arg. nihil cum scandalo faciendum esse, arg. 54. dist., generalis, in fi.; et 51. dist., aliquantos; 11. dist., illa; 28. q. 1, uxor; et 28. q. 1, iam nunc.  Arg. contra infra, de reg. iur., qui scandalizaverit; 11. q. 3, inter verba; et supra, de renunciat., nisi § pro gravi quoque.  Solutio: pro vitando scandalo saepe cessat rigor ecclesiasticae sententiae, sed malum perpetrari non debet, arg. 11. q. 3, quid ergo.  De hoc dictum est supra, de temp. ord., sane; et in supra, de renunciat., nisi § pro gravi.

 Esse potest
Nota aliquid esse faciendum vel omittendum, ad cautelam eorum quae fieri non possunt, 32. q. 1, dixit Dominus; ff. de negot. gest., divortio, 1. resp., in fi.; ff. de his qui eff. vel deiec., si vero § praetor 2; ff. de damn. infect., qui bona § si quis stipulatus.

 Regnum Dei
Quia apud Deum non gradus elegantior, sed vitae melioris actio comprobatur, 23. q. 4, sicut excellentiam.  Et ille maior dicitur in regno Dei, qui est iustior, 40. dist., non loca; et 40. dist., multi., in fi.

X 1.11.06 Si archiepiscopus

 Ordinandus
Id est consecrandus, nisi forte haberent ius in electione, 93. dist., miratus valde.  Et tunc dic ordinandus, id est, eligendus, quia de consuetudine vocandi sunt.

 Metropolitanam
63. dist., metropolitano; et 51. dist., qui in aliquo.

 Ab omnibus
Nota quod omnes tangit ab omnibus comprobari debet, quia in concedendo haustum aquae omnes debent venire, ad quod ius aquae spectat, ff. de aqua pluv. arc., in concedendo; C. de aucto. praestan., veterem; et C. de omn. agro deser., quicumque, in fi., lib. 11; et 8. q. 1, licet ergo; et ff. de adopt., nam divus.  Dicas quod in tali casu omnes vocandi sunt, et debent adesse si fieri potest.  Et tunc sufficit quod maior pars consentiat, ff. ad municip., quod maior.  Et quod omnes suffraganei debeant ipsum ordinare legitur, 64. dist., quia per ambitiones.  Et hoc quod dixi quod maior pars sufficit, locum habet in collegiis, secus in privatis, ut dictum est supra, de consti., cum omnes.

 Ordinetur
Id est, eligatur, cum habent ius in electione, ut dictum est; alias expone ordinetur, id est, consecretur.

 Melius est
Et sic videtur quod licet possit aliquid fieri per alium, et perinde habeatur ac si per se, ff. quod cui. univ. nom., item eorum § 1; ff. de admin. tut., ita tamen § gessisse.  Melius tamen res expeditur per se quam per alium, arg. 2. q. 7, accusatio.

 Elegerit
Cum non habeat ius in electione ut dictum est; alias expone elegerit, id est, electum approbaverit.

X 1.11.07 Ne episcopi

 Permissu
Ita quod ipse sit praesens, vel alius cui commiserit vices suas, infra, de offi. ord., quod sedem.  Sic iudex iusta de causa potest committere aliis vices suas, infra, de offi. deleg., pastoralis, 1. resp.  Sic et praedicationis officium potest ordinarius alii committere, cum id per seipsum complere non possit, infra, de offi. ord., inter caetera; simile ff. de procur., procurator est qui.

 Sine tribus
Inclusive, et sic non est contra 64. dist., comprovinciales.  Quidam intelligeant olim litteram sicut sonat, et male, quia sic videretur quod archiepiscopus minorem auctoritatem quam episcopus haberet, cum hoc possit fieri a tribus episcopis iussu archiepiscopi, ut supra, de temp. ord., si archiepiscopus.  Et ideo additum fuit in littera, vel duobus, quod non erat in antiqua compilatione.  Et quod dicit tribus, est de substantia consecrationis, alias non esset consecratus si essent pauciores, 66. dist., porro, ubi traditur forma consecrationis ab Apostolis.

 Ordinare
Id est, consecrare.

 Consensisse
64. dist., episcopi; 64. dist., ordinationes; 64. dist., de abiectione; et 64. dist., comprovinciales.

 Maiori
Quando maiori numero sit standum vel non, supra, de elect., ecclesia vestra 2.

X 1.11.08 Cum quidam

 Canonica
Ut privetur potestate conferendi ordines, quod illicite contulit, supra, de temp. ord., sane; et infra, de temp. ord., litteras.  Alias si poena statuta non esset, pro arbitrio superioris puniretur, infra, de offi. deleg., de causis.

 Apud nos
Et sic talis dispensatio soli Papae reservatur, infra, de temp. ord., litteras; quia ex eo quod dicit, apud nos, aliis abstulit potestatem, arg. infra, de praeben., de multa, in fi., ubi dicitur per sedem Apostolicam.  Et ita non per alios, arg. infra, de sent. excom., nuper; et infra, de praeben., grave, in fi.; et infra, de temp. ord., dilectus, in fi.  Et sic habes unum casum in quo episcopi vel archiepiscopi dispensare non possunt, tamen dic ut infra, de temp. ord., consultationi.

X 1.11.09 Cum secundum regulas

 Casus
Clerici latini in partibus Calabriae ordinabantur a graecis episcopis secundum institutionem graecorum, extra quatuor tempora ordines conferendo, et econverso graeci a latinis, et ita permixtim se ordinabant adinvicem.  Et hic prohibetur quod latini de caetero ritum illorum non servent, sed in quatuor temporibus ordines conferant, non obstante consuetudine antiquitus obtenta, cum sit potius contra ecclesiasticam institutionem, supra, de temp. ord., sane.  Arg. contra infra, de temp. ord., quod translationem, ubi toleratur talis mos.  Sed hodie talis mos reprobatur, ut de caetero talis commixtio esse non debeat, sed unus sit episcopus qui omnibus praesit, infra, de offi. ord., quoniam.  Ber.  Nota quod certis temporibus sunt ordines conferendi.  Item nota quod in collatione ordinum non est sequendus proximorum ritus.

X 1.11.10 Ex parte vestra

 Ad nigros
Sed quae fuit dubitatio huiusmodi quaestionis?  Ideo dubitavit, quia monachus iste fuit apostata, unde non debuit admitti ad legitimos actus, ut 3. q. 4, beatus.  Et ita videtur quod abbas non possit dispensare cum eo, quia tempore quo recepit ordines suspensus erat, arg. infra, de aetat. et qualit., cum bonae; et infra, de cleri. excom., postulastis.  Arg. contra supra, de elect., cum inter R.  Vel dic quod non est apostata, nisi qui ad saeculum redit, infra, de apostat., praeterea; et 50. dist., hi qui post; quandoque dicuntur apostata retro abeuntes, 26. q. 7, non observetis.  Item is apostata dicitur qui recedit a fide, 2. q. 7, non potest.

 Libere
Si monasterium ad quod transivit fuit maioris religionis, tunc non peccavit, infra, de regular., licet.  Et tunc de iure communi potest in ordine suscepto libere ministrare, et hoc ita videtur fuisse.  Si vero minoris tunc peccavit mortaliter, et tunc cum eo est dispensandum, et aliter non debet ministrare.

X 1.11.11 Quod translationem

 Ordinatur
Extra quatuor tempora, sicut est in antiqua compilatione, et sic bene facit ad titulum.

 Vel licentia
9. q. 2, Lugdunensis; 71. dist., illud; 71. dist., de aliena; et 71. dist., si quis.

 Toleratur
Haec fuit comparativa permisso, ut hic innuitur, arg. infra, de praeben., cum iamdudum.  Forte propter scandalum et multitudinem talis consuetudo toleratur, arg. supra, de temp. ord., sane; et 23. q. 4, non potest.  Mos iste hodie non toleratur, infra, de offi. ord., quoniam; et supra, de temp. ord., cum secundum.

X 1.11.12 Cum in distribuendis

 Indultum
Sed nonne episcopus talem iudicat, infra, de maior. et obed., per tuas.  Praeterea videtur quod potius sit onus quam honor?  Dic quod licet sit onus in hoc, in multis tamen est honor, quia non potest nisi pluribus testibus convinci, 2. q. 4, praesul; et 2. q. 4, nullam.  Item non potest cogi ab episcopo recipere ordines, arg. de conse. dist. 2, in altari.  Item quia maior honor ei debetur quam aliis, infra, de maior. et obed., per tuas; et ff. de alb. scrib., in albo.  Sed iste potest iudicari ab episcopo suo, ut dicit illa decretalis infra, de maior. et obed., per tuas.  Unde contra, 9. q. 2, nullus primas, ubi dicitur: qui non potest ordinare non potest iudicare, et econverso.  Illud ordinarium est et regulare, hoc speciale est propter excellentiam superioris, qui manum imposuit, arg. capituli illius, de conse. dist. 2, in altari.

X 1.11.13 Litteras tuas

 Uno die
Hoc ergo solum reprehenditur hic quod ordinem unum uno die, et alterum altero die contulit idem episcopus, unde collige quod si die sabbati non potuit praeficere ordinationem, sequenti die dominico continuato ieiunio potest eam quam incepit perficere, et uno die intelliguntur ordines collati fictione iuris, et sic loquitur 75. dist., quod a patribus.

 Continuationem
Continuatio de duobus facit unum et coniungit illa, arg. 16. q. 3, placuit ut § potest, vers. haec de praescriptionibus.; et 7. q. 1, nihil; sicut cum bissextus occurrit, duo dies pro uno computantur, infra, de verb. sign., quaesivit; et ff. de minor., denique § minorem.  Sed arg. contra ff. de statulib., cum heres § Stichus.

 Fictione
Immo et sine fictione aliqua bene vespera et mane ad unam diem naturalem referuntur, iuxta illud et factum est vespere mane dies unus.

 Pertinere
Teneas incunctanter quod omnes ordines die sabbati conferri debent, supra, de temp. ord., subdiaconos; supra, de temp. ord., sane; et supra, de temp. ord., de eo; et 75. dist., ordinationes presbyterorum et diaconorum; praeter episcopalem dignitatem, quae die dominico tantum confertur, 75. dist., ordinationes episcoporum; et praeter minores ordines qui possunt conferri diebus dominicis et aliis solemnibus, supra, de temp. ord., sane; et supra, de temp. ord., de eo; et subdiaconatus ordo potest conferri die dominico a solo Papa, supra, de temp. ord., de eo; licet ergo die dominica continuato ieiunio conferantur sabbato tamen conferri intelliguntur, et ideo continuatio ieiunii necessaria erat.  Hug. vero dicit, omnes ordines die dominica conferendos, et non die sabbati; et idem dicit de baptismo, de conse. dist. 4, venerabilis; et de conse. dist. 4, baptizandi.  Arg. 75. dist., quod a patribus, vers. sed post diem sabbati eiusdem noctis quae lucescit in prima sabbati exordia consecrandi eligantur, in quibus his qui consecrandi sunt ieiunis et a ieiunantibus sacra benedictio conferatur.  Quod eiusdem observantiae erit si mane ipso die dominico continuato sabbati ieiunio ordinatio celebretur, a quo tempore praecedentis noctis initia non recedunt.  Et secundum opinionem eius non videtur quare sit continuatio ieiunii necessaria, ut una dies fingatur sabbatum et dominica, nam sicut ordo episcopalis potest conferri die dominica sequenti, et non exigitur continuatio ieiunii, ne fingatur dies sabbati trahi ad dominicam, ita si quis ordinetur mane die dominica, posset hoc facere sine continuatione ieiunii.  Nota tamen quod in sabbato magno paschali non celebratur ordo, quia nec missa cantatur, de conse. dist. 3, sabbato.  Dicunt quidam quod illi ordines qui celebrantur die dominica trahuntur ad sabbatum, et ideo sit ordinatio die sabbati, quoniam sabbatum significat requiem, et qui ordinatur transit ad requiem clericalem; requiescit enim a laboribus saecularibus.  Vincen. dicebat speciale de sabbato paschali, ut missa trahatur ad dominicam sequentem et ordines ad sabbatum.  Sed hodie non fit hoc in illo sabbato, ut supra, de temp. ord., de eo, ubi dicitur quod in sabbato sancto ordines conferuntur, immo ita celebratur tunc missa sicut in aliis sabbatis ordinationum, et ita servatur de facto.

 Nam si quantum
Responsio tacitae quaestionis diceret aliquis duo dies sunt, et ita non uno die duos ordines contulit et respondet.

 Deliquit
Immo in pluribus punivit eum quam deliquit, quia non peccavit diaconatum conferendo, et tamen fuit punitus in eo.  Et ideo plus punitur ordinator quam ordinatus, quia debuit esse prudentior, et quia maior, arg. supra, de translat., inter corporalia; et ut alii a similibus arceantur, et est simile infra, de temp. ord., vel non est.

X 1.11.14 Vel non est

 Repulisse
Unde posset ei dici: et ego repellam te, ne sacerdotio fungaris mihi, 38. dist., omnes psallentes, in fi.; et supra, de renunciat., nisi § pro defectu.

 Instituta
Quae dicunt quod ante vicesimum annum nullus debet in subdiaconum promoveri, 28. dist., de his; 77. dist., in singulis; et 77. dist., quicumque; et 77. dist., subdiaconus.  Ergo multo minus in diaconum quis ante vicesimum quintum annum ordinari non debet, 77. dist., placuit; et 77. dist., in singulis; et 77. dist., quicumque.

 Suspendentes
Ut puniatur in quo peccavit, 12. q. 2, qui et humanis; et 12. q. 2, de viro; et 16. q. 1, revertimini; et supra, de temp. ord., litteras.  Et punitur hic in collatione omnium ordinum, quia in hoc tantum deliquit.

 Aetatem
Et ita licet non sit in aetate legitima, nihilominus recipit ordines, sed executio suspenditur usque ad legitimam aetatem.  Simile infra, de aetat. et qualit., ex ratione, ubi suspenditur administratio talibus concessa usque ad legitimam aetatem.  Sic et tempus non impedit ordinis collationem, infra, de temp. ord., consultationi; et supra, de temp. ord., sane; et supra, de temp. ord., cum quidam.

 Iniuriam
Simile 71. dist., illud; et 16. q. 7, decernimus.  Sed propter factum praelati iste non debuit in executione puniri.  Iniquum est enim aliquem alterius ordo praegravari, C. de inoffic. testam., si quis in suo.  Et peccata suos debent tenere auctores, infra, de his quae fi. a maior. par. cap., quaesivit; et C. de poe., sancimus; et non debet alteri per alterum iniqua conditio afferri, ff. de regul. iur., non debet; ff. quod vi aut cla., ne in potestate; sed hoc fuit quia aetas repugnat.  Sed numquid tenetur ad continentiam iste, qui infra annum discretionis suscepit ordines sacros?  De hoc notatur infra, de cleri. per salt. prom., tuae.

 Competenti
Scilicet, personae qualitate inspecta, arg. 41. dist., non cogantur; ff. de iure dot., cum post divortium § gener; et ff. de iure dot., quaero; ff. de admin. tut., cum plures § cum tutor; et ff. de usufru., sed et si quid § 1.  Et scientia consideratur, infra, de praeben., cum secundum Apostolum.

X 1.11.15 Dilectus filius

 Elegerunt
In postulandum, scilicet, quia si simpliciter electus fuisset, non valuisset electio.  Simile supra, de renunciat., post translationem.

 Tres sacros
Quod nullo modo debet fieri, sed unus ordo uno die debet conferri, supra, de temp. ord., litteras; et ideo punitur, ut in fine.

 Permissa
Arg. oppositum quod episcopi dispensare non possunt nisi in casibus sibi concessis a iure, quod quidam concedunt; et facit pro eis infra, de fil. presbyt., nimis; et infra, de fil. presbyt., dilectus.  Arg. contra infra, de sent. excom., nuper; in qua opinione sunt Laur., Io., Vincen. et Tanc.; de hoc traditur infra, de iudic., at si clerici.  De hac materia notatur 50. dist., miror; et 1. q. 7, requiritis § nisi rigor; immo prohibita supra, de temp. ord., litteras; infra, de eo qui furt. ord. recep., innotuit; et ita colligitur arg. praedictum.  Vel dic quod non licet episcopo dispensare in his quae pertinent ad generalem statum ecclesiae, ut hic, et supra, de temp. ord., sane; et supra, de temp. ord., litteras.  In criminibus dispensare possunt nisi sit expresse prohibitum.

 Obtemperare
Hic habes quod auctoritas superioris non excusat, 12. q. 2, quicumque; et 12. q. 2, de rebus; et 11. q. 3, si dominus; et 16. q. 1, in canonibus; et 16. q. 7, decimas.  Arg. contra 63. dist., Salonitanae; 14. q. 5, dixit Dominus; et 28. dist., diaconi.  Item est arg. quod praeceptum iniustum praelati non est adimplendum, 11. q. 3, Iulianus; si certum sit quod est iniustum, secus si dubitaretur, 23. q. 1, quid culpatur, in fi.; et ff. de regul. iur., ad ea.

 Periurii
Unde posset privari ecclesias et deponi, infra, de iureiur., querelam; et infra, de temp. ord., quaesitum; cum in iudicio sit confessus, et confessus pro convicto habetur infra, de confess., cum super; et C. de confes., confessos; sed ei pepercit.

 Variavit
Unde non erat ei credendum, infra, ut eccl. ben., ut nostrum; et infra, de praesump., litteras; et 4. q. 3, si testes § item in criminali, vers. qui falso vel varie; sic infra, de poeni., super his.

 Nostram
Et sic solus Papa super hoc dispensat.  De hoc dixi supra, de temp. ord., cum quidam; et melius infra, de temp. ord., consultationi.

X 1.11.16 Consultationi

 Damnationis
Simile infra, de simon., Matthaeus, in fi.; et verae damnationis, nisi cum eis suus episcopus post peractam poenitentiam duxerit dispensandum, quod quidem potest; infra, de iudic., at si clerici.  Et valde necessaria est dispensatio in occultis, non propter depositionem vitandam, quia propter occulta peccata non punitur quis, quae vindictam non habent, 32. q. 5, Christiana.  Sed ut licite suum officium exequatur quod aliter non potest, 33. dist., habuisse; quia de eo super quo dispensatum est, postea accusari non potest, infra, de fil. presbyt., ex tua; et infra, de schismat., fraternitati; alioquin posset etiam post peractam poenitentiam accusari, 33. q. 2, admonere; 15. q. 5, presbyter.  Arg. contra, de poen. dist. 4, divina clementia; et 23. q. 4, si illic; et 1. q. 4, iam itaque.  Sed verum est quod accusari etiam posset.  Ala.

 Non ministrent
Si non poenituerint.  Ergo si poenituerint, possunt administrare sine periculo damnationis, et sic videtur contra Ala., qui dicit quod licite non ministrant etiam post poenitentiam sine dispensatione, ut dixi in proxima notula.  Saltem valet dispensatio quantum ad accusationem, alias sufficit poenitentiam in occultis, ut hic patet.  Ber.

