X 5.27 DE CLERICO EXCOMMUNICATO DEPOSITO VEL INTERDICTO MINISTRANTE

X 5.27.01 Si quis episcopus

 Diaconus
Idem est de omnibus aliis, infra, de cleri. excom., si quis presbyter; et 11. q. 3, episcopus.

 Iuste
Idem esset si iniuste nisi prius restitutus fuisset, 11. q. 3, episcopus.  Dummodo sententia non sit lata contra ordinem iuris, quia tunc nulla est sententia, 2. q. 6, ei qui § diffinitiva; supra, ut lite non cont., accedens 1.

 Ab ecclesia
Arg. contra 2. q. 5, qua de causa.  Sed ibi dispensatum fuit, 63. dist., Salonitanae.

X 5.27.02 Si quis presbyter

 Degradatus
A suo episcopo adiunctis sibi aliis sex episcopis in degradatione presbyteri, 15. q. 7, felix; et 15. q. 7, si autem.  Sed pone degradatum celebrare, numquid conficit?  Videtur quod sic, quia ordinem non amisit, 20. q. 3, eos qui; 1. q. 1, quod quidam; et de conse. dist. 4, ostenditur; 22. q. 7, licite.  Arg. contra 50. dist., accedens; 11. q. 3, episcopus; 81. dist., dictum; 23. q. 8, clerici; 54. dist., nulli.  Rich. dixit quod talis non conficit.  Potuit enim ecclesia ei auferre illam potestatem quam contulit, quamvis non possit character auferri, sicut nec insignia militi.  Laur., Ala. et Tanc. dicunt et melius quod bene conficit depositus sicut haereticus, arg. 1. q. 1, neque; et 1. q. 1, quod quidam.  Nec Papa potuit auferre illam virtutem.  Et hoc verum credo unde talis excommunicatur, ut infra dicitur, quia facit rem sibi prohibitam.

 Praesumpserit
Quasi in officio suo ut prius, quod non licet, 11. q. 3, si quis episcopus in concilio; et 28. dist., presbyterum.  In modum enim privati suffragii potest dicere horas suas, quod etiam potest laicus, arg. bonum infra, de poenit. et remiss., quod in te.

 Excommunicatum
Ipso iure, 11. q. 3, cum excommunicato.  Et intellige de minori.

 Observandum est
Ut talibus nullus communicet.  Alias similiter sunt excommunicati minori excommunicatione, 11. q. 3, excommunicatos.  Et nisi destiterint sunt excommunicandi, infra, de sent. excom., quod in dubiis § 2; et infra, de cleri. excom., si celebrat, in fi.

 Regis iudicio
Ubi enim ecclesia per se perficere non potest, invocandum est auxilium saeculare, ut hic dicit, et supra, de offi. ord., perniciosa; et supra, de offi. ord., quoniam, in fi.; et 17. dist., nec licuit; 11. q. 1, petimus.  Et ita utraque potestas per alteram iuvari debet, supra, de maledic., statuimus, ubi de hoc.  Et potest per ecclesiam compelli, ut ibi dicitur.

X 5.27.03 Clerici autem

 Moniti
Ergo videtur quod si emendare se volunt, non deponentur, sed hoc intellige dictum dispensative, et ita non contradicit infra, de cleri. excom., latores; et infra, de cleri. excom., illud.  Et sic patet quod quicumque celebrat excommunicatus vel ab officio suspensus privari debet de iure officio et beneficio et deponi etiam.  Sed numquid episcopus potest cum talibus dispensare sive legatus de latere domini Papae missus?  Arg. quod legatus possit, quia vicem gerit delegantis et absolvit excommunicatos quorum absolutio sedi Apostolicae reservatur, supra, de offi. legat., quod translationem; et infra, de sent. excom., quamvis; et infra, de sent. excom., ad eminentiam.  Dicas ergo quod nec episcopus nec etiam synodus in hoc dispensare potest, 11. q. 3, si quis episcopus damnatur; et 11. q. 3, si quis episcopus in concilio; arg. infra, de eo qui furt. ord. recep., veniens; et 2. q. 5, qua de causa.  Nec etiam legatus, licet possit absolvere excommunicatum, et sic solus Papa hic dispensat.  Et hoc hodie expressum est in duabus decretalibus Inno. iiii, supra, de re iudic., extravag. cum aeterni; et infra, de sent. excom., extravag. cum medicinalis.  Sed potest quaeri utrum idem sit in deposito, ut solus Papa ipsum restituat?  Hug. dicit quod solus Papa hoc potest, et probatur 7. q. 1, si quis presbyter; tamen cum distinctione, si episcopus ipsum deposuit tantum cum aliis episcopis a sacerdotio, potest eum recipere in inferioribus ordinibus, et sic de aliis ordinibus, arg. 15. q. 8, qui admisit; et 15. q. 8, si quis presbyter.  Si vero depositus ab omnibus ordinibus solus Papa ipsum restituit.  Sed contra habes 11. q. 3, episcopus; ibi dicitur quod si in secunda synodo innocens inveniatur, non potest esse quod fuerat nisi gradus amissos recipiat de manu episcoporum.  Sed illud intelligitur cum iniuste depositus fuit, puta per falsos testes vel falsa instrumenta, unde dicitur ibi: si innocens inveniatur.  Sed ubi iuste pro crimine depositus est, solus Papa tales restituit.

X 5.27.04 Latores

 Deponas
Ecce poena illorum qui excommunicati, suspensi vel interdicti divina officia celebrant, ut dictum est supra, de cleri. excom., clerici.

 Multitudinem
Hic ergo non parcitur multitudini.  Arg. contra 50. dist., ut constitueretur; et 44. dist., commessationes; 9. q. 1, ordinationes; et supra, de temp. ord., sane, ubi de hoc; et 23. q. 4, non potest; et 23. q. 4, ipsa pietas; 1. q. 7, quotiens.  Sed ista contraria locum habent ubi scandalum timetur, ut multorum strages iacet si servetur rigor.  Alias si non contemnatur disciplina ecclesiae in populis, sed ut patienter sustineat, tunc ferienda est multitudo, 23. q. 3, non potest, in fi.; et de poen. dist. 6, in fi.  Item habes hic quod ultra quadraginta dicuntur multi, sic supra, de testib., placuit, in fi.  Aliquando etiam duo dicuntur multi, Inst. de iure pers., in fi. arg.  Aliquando etiam viginti tres milia pauci dicuntur, 45. dist., disciplina; 23. q. 4, quod autem.  Multa igitur et pauca in respectu dicuntur.

 Magis
Hi enim magis peccant, et ideo magis puniendi sunt, 86. dist., tanta; et 24. q. 3, qui aliorum.  Et in quo maior est culpa maior debet exerceri vindicta, supra, de haeret., excommunicamus itaque § credentes, ubi de hoc plures invenies concordantias.

 Ab officio
Et etiam a beneficio, quia ubi unum propter alterum, utrobique tantum unum, 86. dist., eos.  Quid si episcopus dicat: suspendo te a beneficio, numquid potest celebrare?  Ita quidem, si suspendit ipsum tantum a beneficio.  Item poterit ne beneficium acquirere?  Ita quia non intelligitur illum a beneficio suspendisse, nisi quo ad se, nisi specialiter feratur sententia vel removeatur ab officio.  Tunc enim beneficia sequela est, et ideo removetur ab illo, ut supra, de appell., pastoralis; arg. praedicti capituli 86. dist., eos; et capituli praecedentis nisi specialiter ei conservaretur, 28. dist., presbyterum; et 50. dist., studeat; et 50. dist., accedens.  Quid si episcopus ita dicat: suspendo te ab officio vel beneficio, numquid debeo abstinere ab utroque?  Ita credo saltem propter dubium, arg. infra, de cleri. excom., illud; C. de ver. sig., cum quidam; et de conse. dist. 2, in calice; arg. ff. de reb. dub., si is qui ducenta § cum ita.  Arg. quod a neutro suspensu est propter dubium, ff. de testam. tut., duo sunt; et ff. de manum. test., cum ex pluribus.

 Secundum discretionem
Et ita poenitentia arbitraria est, 26. q. 7, tempora poenitudinis.  Et fit haec dispensatio auctoritate domini Papae, quia per se non posset, ut dictum est in proximo capitulo.

X 5.27.05 Illud

 Et infra
De isto episcopo habes supra, de translat., quanto; et supra, de translat., licet; et supra, de maior. et obed., illud.

 Non esse notorium
Hoc erat tale factum quod exhibebat se oculis omnium.  Unde non poterat non esse notorium si transivit ad ecclesiam illam.  Sed utrum licite poterat vel illicite, hoc non erat notorium saltem quo ad alios, quia potuit esse quod habuit licentiam transeundi a domino Papa per litteras suas, arg. 76. dist., dilectionis.  Unde in meliorem partem debemus hoc interpretari, infra, de reg. iur., estote.  Quia Papa potuit de hoc oblivisci, quia ipsum quandoque fallit oblivio, 23. dist., praeterea.  Et omnium habere memoriam potius est divinitatis quam humanitatis, C. de vet. iure enucl., tanta § si quid.  Contrarium est verum, quia ex quo Papa hoc diffitetur, ei incumbit probatio quod de ipsius licentia transisset, 100. dist., contra morem; 93. dist., illud.

 Viginti dies
Sic supra, de crim. falsi, dura.

 Misericordiam
Sic supra, de translat., inter corporalia, vers. fi.

 Officia
In hoc deliquit, quia nec excommunicatus nec suspensus publice vel privatim celebrare debet, nec sacramenta alii dare, 28. dist., presbyterum.  Sed alia officia praeter missam potest occulte dicere non officiando, sed quasi privata persona, infra, de poenit. et remiss., quod in te; et 11. q. 3, si quis episcopus damnatur; et 11. q. 3, si quis episcopus in concilio.  Io.

 In hoc
Scilicet quia non constabat ei nisi per famam de illa excommunicatione.  Sed fama per se non probatur, 4. q. 3, si testes, vers. item saepe.  Arg. contra supra, de cons. et affin., super eodem, ubi ad solam famam matrimonium contrahendum impeditur, ergo iste propter famam debuit abstinere, infra, de sent. excom., cum desideres § 1.  Sed non in tantum culpabilis fuit, quantum si hoc pro certo scivisset, et ideo dicit licet in hoc non videatur omnino culpabilis extitisse.  Sed dicta paucorum ad hoc non sufficerent, quia non faciunt famam, supra, de accusat., inquisitionis.  Nec tenebatur credere licet diceretur ei ab aliquibus, 11. q. 3, non solum; et 11. q. 3, in cunctis; et 23. q. 4, quam magnum; et ff. quod fals. tut., si id; et ff. quod fals. tut., plane; nisi fama super hoc pervenisset ad eum, prout sequitur.  Arg. contra ff. de admin. tut., quidam decedens § ex quo; et C. de rei vend., si fundum; et supra, de rescript., cum contingat.

 In dubiis
Sic supra, de spons., iuvenis; et supra, de homic., significasti 2; et supra, de homic., petitio; et supra, de homic., ad audientiam, ubi de hoc; et arg. 23. q. 1, quid culpatur, in fi.

 Veniae
Sub spe veniae nullus debet peccare, de conse. dist. 4, quando quis.  Arg. contra infra, de sent. excom., si vero alicuius.

 Vitari
In hoc quasi patitur, in alio, scilicet in non vitare, agit quod est in eius potestate.  Et ideo in uno peccat, in altero non peccat quandoque tamen non multum differunt agere et pati posse, 16. q. 1, si cupis.

 Canon
11. q. 3, si quis episcopus damnatur; et 11. q. 3, si quis episcopus in concilio; et infra, de cleri. excom., fraternitati; et supra, de cleri. excom., latores.  Hanc misericordiam solus Papa potest facere, infra, de cleri. excom., clerici.

X 5.27.06 Fraternitati

 Spoliare
Immo posset eos perpetuo deponere, supra, de cleri. excom., latores.  Dispensare tamen cum eis non potest, ut dictum est supra, de cleri. excom., clerici.  Ber.

X 5.27.07 Postulastis

 Non debeat
11. q. 3, cum excommunicato.

 Retinere
Immo si prius alia beneficia habebant eis sunt privandi, supra, de aetat. et qualit., cum bonae.

 Dispensatum
Non dicit a quo, ergo videtur relicta potestas dispensandi episcopis, arg. infra, de sent. excom., nuper.  Dic ut supra, de cleri. excom., clerici.

 Canonice
Si non sunt illa canonice consecuti, perdere debent illa.  Sic supra, de aetat. et qualit., cum bonae.  Cum essent excommunicati, indigni erant et inhabiles ad aliqua beneficia percipienda, quia tales nec eligere nec eligi possunt, supra, de elect., cum inter R; et supra, de consuet., cum dilectus; nec impetrare litteras, supra, de rescript., dilectus filius 1.

 A collatione
Ut puniatur in quo deliquit, supra, de temp. ord., litteras.  Immo et a perceptione proprii beneficii suspendatur, quia scienter indigno beneficium contulit, supra, de elect., nihil est.  Ber.

 Mereantur
Per suum superiorem.

 Celebrare
Propter quod suspensi sunt et irregulares, ut notatur infra, de excess. praelat., tanta.  Unde possent deponi, supra, de cleri. excom., latores.

 Spoliandi
Nec auditur si dicat quod sit iniuste excommunicatus, arg. supra, de cleri. excom., illud.  Sicut etiam non auditur cui opus novum nunciatur, nec obtemperat, ff. de novi operis nunc., hoc edicto § in operis.

 Arctioribus
Supra, de simon., de regularibus; et supra, de simon., quoniam.

X 5.27.08 Proposuit

 Tempore
Tempus ergo investiturae considerari debet, utrum tunc fuerit excommunicatus vel non, supra, de cleri. excom., postulastis; et supra, de aetat. et qualit., cum bonae.  Sicut in impetratione rescripti tempus datae considerandum est an tunc fuerit excommunicatus, supra, de rescript., dilectus filius 1.  Quia si postea excommunicetur, non perditur rescriptum sed suspenditur quamdiu absolvatur.  Sic intelligitur supra, de offi. deleg., prudentiam § sexta.  Sic et tempus electionis consideratur an tunc sit idoneus, supra, de elect., dudum ad audientiam, ubi habes similiter quod initium spectandum est.

 De absolutione
Et sic probavit ille poenitentiarius, quod magister P. fuit excommunicatus.  Et ipse P. probavit postea quod fuit absolutus ante suam institutionem.  Et ita intelligitur hic quod quia fuit excommunicatus praesumitur quod adhuc sit excommunicatus, nisi probaverit se absolutum prout ipse P. fecit.  Et ita quicumque absolvitur saltem ad cautelam semper obtineat litteras absolutionis, et ita cum aliquis dicit aliquem excommunicatum, et ille dicit se non esse excommunicatum, utriusque testes sunt admittendi in tali dubio, arg. infra, de sent. excom., per tuas; et supra, de testib., cum tu; et supra, de offi. deleg., cum contingat; sic supra, de praescrip., illud; et supra, de praescrip., auditis.

 Communione
Haec non fuit sufficiens ratio ad probandum absolutionem, infra, de sent. excom., cum desideres.  Sed est praesumptio quadam, 11. q. 3, quibus episcopi; 93. dist., si inimicus; arg. infra, de sent. excom., in praesentia; et infra, de privileg., cum olim essemus.

X 5.27.09 Apostolicae

 Apostolicae
Haec decretalis pars est illius supra, de except., Apostolicae.

 Probabilis
Sic ergo probabilis ignorantia tantum excusat, et non crassa et supina ut hic patet.  Sic supra, de cognat. spir., si vir.  Unde dicit Apostolus: misericordiam merui, quia ignorans feci, 8. dist., consuetudo.  Et inducit dispensationem, supra, de ordin. ab ep. qui ren. epi., requisivit; et supra, de ordin. ab ep. qui ren. epi., cum clericis, ubi de hoc; et 1. q. 1, si qui a simoniacis.  Sed hic non est aliqua dispensatio necessaria, quia nesciebant se suspensos, unde non peccaverunt.  Item habes hic quod absens et ignorans potest excommunicari et suspendi, ut 2. q. 1, de manifesta; et supra, de appell., cum sit Romana, in fi.  Et quamdiu ignorat se excommunicatum non peccat celebrando, ut hic patet.  Idem ergo erit si litteras obtinuerit pro beneficio vel alio negotio posset etiam interim eligi ab ipsis qui hoc ignorant, et sic in isto casu suspenditur effectus excommunicationis, ut quamvis sit excommunicatus non tamen obest, arg. optimum de conse. dist. 4, per baptismum; et Inst. de exception. § praeterea; et arg. supra, de appell., dilectis filiis, ubi suspenditur interdictum.  Sic et sententia absolutionis suspenditur, 2. q. 5, quanto.  Arg. contra supra, de appell., pastoralis, ubi excommunicatio statim trahit secum executionem, et ff. si cert. pet., eius qui, ubi dicit status sui ignarus.  Credo quod quicquid facit antequam sciat se excommunicatum non imputetur ei, tamen postquam noverit se excommunicatum debet abstinere.  Alias non audietur per tales litteras nisi post absolutionem.  Non credo quod electio de ipso facta teneat licet ignoret se excommunicatum vel suspensum.  Item quid si talis moriatur antequam sciat?  Liber erit quo ad Deum et excommunicator debet eum absolvere post mortem.  Item numquid ille qui sciens illum excommunicatum participat illi, excommunicatus erit.  Credo quod sic.  Item quid si absens excommunicatur per epistolam, quando dicemus illum excommunicatum, utrum quando scribitur vel quando recipit epistolam?  Potest hic distingui, ut si excommunicator voluit quod statim esset excommunicatus, tunc statim erit excommunicatus, sed non obest ei donec sciat, ut dictum est, arg. 4. q. 5, quisquis, ubi dicit ex quo litteras accepisse constiterit; et ff. mand. vel cont., si mandassem.  Alias tunc demum erit exocmmunicatus cum receperit litteras.  Sic distinguit lex in servo manumisso per litteras, ff. de acq. poss., qui absenti; et ff. de acq. poss., si quis vi § 1.  Et ideo non imputatur sententia ignoranti, quia nulla sententia ligat efficaciter nisi postquam scitur, 2. q. 6, biduum.  Nec aliqua constitutio, 82. dist., proposuisti; et ff. de decr. ab ord. fac., municipii.  Et sic excommunicatio non semper trahit secum suam executionem, etsi proferatur sub conditione, supra, de appell., praeterea requisiti.  Et haec vera sunt, cum probabilis est ignorantia, secus si crassa et supina, arg. supra, de cleri. excom., illud.  Ibi enim crassa videbatur ignorantia, cum per famam sciret se excommunicatum.

 Indulgemus
In quo casu nullus alius potest indulgere, ut dixi supra, de cleri. excom., clerici.

X 5.27.10 Si celebrat

 Peccet
De hoc autem punitur ad arbitrium sui praelati, cum certa poena hic non statuatur, arg. supra, de offi. deleg., de causis § fi.; et 26. q. 7, tempora.

 Irregularitatis
Quia propterea non impediretur ab aliqua promotione eo absoluto.  Secus si maiori sententia sit ligatus.  Tunc debet deponi nisi cum eo fuerit dispensatum, supra, de cleri. excom., latores; supra, de cleri. excom., postulasti; et quasi per totum.  Hic ergo determinatur quod olim dubitabatur, scilicet utrum talis irregularitatem contraheret.

 Nec eligere prohibetur
Sed contra supra, de elect., cum inter R; et supra, de consuet., cum dilectus, ubi dicitur quod suspensus nec eligere nec eligi potest, supra, de concess. praeben., quia diversitatem.  Hic vero dicitur quod talis suspensus eligere potest, sed non eligi.  Sed illa et omnia consimilia, ut supra, de cleri. excom., si quis presbyter.  Intelliguntur de suspensis ab homine.  Illi enim eligere non possunt et irregularitatem incurrunt divina officia praesumendo, supra, de cleri. excom., latores; supra, de aetat. et qualit., cum bonae.  Hic vero loquitur de excommunicatis sive suspensis a canone propter solam participationem, quia secundum canones qui participat cum excommunicatis excommunicatus est sive suspensus a sacramentis ecclesiae, quae suspensio sive excommunicatio appellatur minor excommunicatio, ut 3. q. 4, Engeltrudam.  Sed eadem poena est in suspenso ab homine et a canone, alias quam per participationem, quia utroque casu privatus est communione sacramentorum et divinis officiis, supra, de re iudic., extravag. cum aeterni; et infra, de sent. excom., extravag. cum medicinalis.  Et qui suspensus celebrat est irregularis, ut ibi dicitur.  Quae est ergo ratio quod in uno eligere possunt in altero non?  Potest dici quod ideo, quia plus contempsit qui fecit contra legem animatam quam qui fecit contra legem mortuam, quia contemnendo iudicis praeceptum, quod est factum legis auctoritate, et ipsam legem offendit et ideo plus punitur.  Et ideo dicitur quod mitius agitur cum lege quam cum ministro legis, arg. ff. de recepti., Celsus.  Et vox viva magis timenda est quam vox mortua, et ei potius credi debet, in Auth. de fid. instrum. § si vero aliquid, coll. 6.  Et ita in casu huiusmodi capituli non est irregularis qui celebrat.  Suspensus autem ab homine et canone si celebrat, est irregularis in constitutione Inno. iiii supra, de re iudic., extravag. cum aeterni; et infra, de sent. excom., extravag. cum medicinalis.  Sed quae est ratio quod suspensi per participationem excommunicatorum possunt eligere, alii suspensi non possunt?  Ratio est quia suspensi per participationem non sunt suspensi vel interdicti a divinis officiis, sed privati sunt communione sacramentorum per canones et etiam propter peccatum, sicut et alii in mortali constituti non sunt exclusi ab electione, supra, de elect., illa; et ideo possunt eligere.  Nec sunt irregulares si celebrant, ut hic dicitur.  Et eadem ratione debent posse eligi, cum non sint suspensi a divinis.  Ratio redditur in littera, ubi dicitur eius electio est irritanda pro eo quod eligitur ad susceptionem eorum, scilicet sacramentorum a quibus est privatus a sanctis patribus.  Quicumque enim eligitur, ea suscipere tenetur et quilibet fidelis, infra, de poenit. et remiss., omnis.  Et quia illis privatus est, non potest eligi ad ea, etiam si poenitentiam egisset de peccato nisi prius absolvatur ab illa suspensione quae inflicta est per canones, 11. q. 3, excommunicatus; et 11. q. 3, cum excommunicato.  Quod non est de aliis criminosis qui per poenitentiam restitui sunt ad perceptionem sacramentorum, a quorum perceptione privati erant propter peccatum.  Ber.

 Iurisdictionis
Minor ergo excommunicatio non repellit a iudicio ab agendo, sed ab illis tantum prohibet quae pertinent ad officium.  Idem dico in suspenso ab homine, nisi sit suspensus tam ab officio quam a iurisdictione, quia tunc privatus est spirituali et temporali iurisdictione, sic supra, de elect., transmissam, ubi electus et confirmatus potest facere ea quae sunt iurisdictionis et non ordinis.  Ber.

 Scienter
Sed quid si electores eligant aliquem excommunicatum minori excommunicatione quem ipsi ignorant excommunicatum, numquid valet electio?  Arg. est quod sic ex eo quod dicit, scienter.  Sed non credo, quia ignorantia eorum non facit eum habilem, supra, de elect., innotuit.  Et causa prohibitionis hic signata nihilominus remanet.  Unde supple maxime, vel potius quod dicit, scienter, referas ad ipsum excommunicatum minori exommunicatione, puta quia scienter participavit excommunicatis.  Sed numquid privati sunt iure eligendi qui talem scienter eligunt?  Arg. quod sic, supra, de elect., cum in cunctis; et supra, de elect., scriptum, in fi.

 Sanctis patribus
11. q. 3, excommunicatos; et 11. q. 3, cum excommunicato; 3. q. 4, Engeltrudam.

 Privatus
Haec est causa prohibitionis, quia cum sit privatus sacramentis ad ea eligi non potest.  Et est similis illi qui non est capax, qui non potest ex testamento aliquid percipere, arg. ff. de probation., qui testamentum; et ff. de iure fisc., non intelligitur § si quis palam; et ff. de iure fisc., ita fidei.  Hoc enim est circumvenire legem, ut ibi dicitur.  Et sic est arg. quod si aliquis prohibetur una via, non est admittendus ad id alia via, supra, de procurat., tuae, cum suis concordantiis.

 Non carent
Bene dicit, quia sacramenta a quocumque licet criminoso recipienda sunt et valent, 15. q. 8, sciscitantibus; dum tamen toleretur, 28. dist., consulendum; et supra, de cohab. cler. et mul., vestra.  Quia licet sit suspensus quo ad se non tamen quo ad alios, arg. supra, de cohab. cler. et mul., quaesitum.  Quia excommunicati etiam conferunt ordines, supra, de ordin. ab ep. qui ren. epi., cum clericis, licet non conferant executionem.  Sed isti participantes conferunt executionem.  Et ideo dicit virtutis non carent effectu, quicumque enim habent executionem eam conferre possunt.  Et sic est arg. quod excommunicatio non transit in tertiam personam.  Ber.

 Dummodo non in contemptum
Haec determinatio, dummodo, respicit quod dicit, non videtur amotus a collatione etc., quasi dicat, si ex contemptu et contra prohibitionem superioris ingerit se communioni excommunicatorum, hoc ipso intelligitur remotus a collatione sacramentorum propter suam pertinaciam et contemptum, arg. supra, de cleri. excom., si quis presbyter.  Et ita ex propria culpa incipit esse suspensus, sicut qui non excommunicatus ex contemptu est excommunicatus, 11. q. 3, non solum § cum ergo, in fi.; et 24. q. 3, notandum, in fi.; et infra, de sent. excom., per tuas.  Et est arg. bonum ad hoc infra, de excess. praelat., tanta.  De illo excommunicato qui violavit interdictum hoc ipso suspensus fuit, et ideo alios excommunicare vel suspendere non potuit, ut ibi dicitur.  Unde tamquam suspensus conferendo ecclesiastica sacramenta non confert effectum virtutis sacramentorum.  Scilicet executionem ordinis quae est effectum ordinis, licet conferat charactare si in forma ecclesiae conferatur.  Praeterquam in baptismo, quia a quocumque detur in forma ecclesiae proficit ad salutem quo ad omnem suum effectum, supra, de summ. trin. et fid. cath., firmiter, ad fi.  Quia illud est sacramentum necessitatis, quod non contingit in aliis sacramentis, supra, de consuet., quanto.  Et ita propter contemptum superioris debet excommunicari, ut hic dicitur.  Quidam hoc intelligunt cum superior in praecepto facto participantibus excommunicato hoc interdicit: suspendo eos si contra fecerint.  Sed de hoc nemo dubitat.  Vel posset dici quod tunc primo remotus est a collatione, cum fuerit excommunicatus propter contemptum, et sic planum est.

 Pertinaciter
Quasi ex contemptu et studiose participat, unde propter hoc est anathemate puniendus, sic infra, de sent. excom., quod in dubiis.

