X 1.40 DE HIS QUAE VI METUSVE CAUSA FIUNT

X 1.40.01 Perlatum

 Proposuit
Hic ergo valet protestatio, ut 31. q. 2, Lotharius; 28. dist., diaconi; et 7. q. 1, pontifices; et supra, de elect., Cumana.  Contra supra, de consti., cum M, in quibus de hoc.  Sed quid si non audet protestari?  Non obest C. de reb. credit., generaliter § ipse; arg. 34. q. 2, non satis, in princ.; quod intelligitur si constet in iudicio.

 Velum
Scilicet, conversionis, quoniam velum consecrationis quod tantum virginibus datur, imponere non debet, 20. q. 1, de votis; et infra, de regular., vidua.

 Simulavit
Nota quod utilis simulatio permittitur, 22. q. 2, utilem; ff. de novat., doli exceptio, in fi.; et 23. q. 3, dominus; ff. de donation., donationes complures § non fuit; et 43. dist., in mandatis; Inst. de action. § aliae; et 23. q. 8, ut pridem.  Arg. contra 27. dist., quod interrogasti; ff. de iust. et iure, iuri operam § 1; et 12. q. 1, certe; ff. de off. praes., congruit § ulti.; C. de iure dot., in rebus, in fi.; et 22. q. 5, cavete; et C. de incest. nupt., ab incestis, in fi.  Solutio: dolus, fraus, et simulatio sunt nomina reatus, qui numquam permittitur a canone, quia qui peccat, non peccat legis auctoritate, 23. q. 4, qui peccat.  Aliquando vulgari consuetudine denominat actus legitimos, et tunc permittuntur, ut in primis concordantiis, 36. q. 2, nullus § his auctoritatibus.  Et sic simulatio boni quandoque bona est ut hic, et permittitur.  Et quandoque mala, ut hypocrisis, ut 27. dist., quod interrogasti; et 12. q. 1, certe; et 22. q. 5, cavete.  Simulatio mali quandoque bona est, ut fuit simulatio David qui simulabat furorem, ut in dictis capitulis 22. q. 2, utilem; et 23. q. 3, dominus; et de conse. dist. 2, accesserunt, ubi dicitur, ferebatur David manibus suis, sed manibus suis nemo portatur.  Christus enim manibus ferebatur, de conse. dist. 2, accesserunt.

 Quod vestro
Sic infra, de sent. excom., ex tenore.  Sed communis forma est quod iuret qui absolvitur stare mandatis ecclesiae, infra, de appell., ad haec praeterea; et infra, de sent. excom., cum desideres.  Sed non refert quocumque istorum modorum iuret, quia licet iure stare mandato iudicis, per illam formam non intelligitur aliud quam per aliam.  Nec magis adstringitur, quia mandatum suum debet esse secundum ius, nec ad aliud extenditur, quia nec de alio intendunt.

 Non timore mortis
Sed qualiter potest hoc probari, cum sit negativa, et ista negativa includit in se affirmativam hanc, scilicet, sponte religionem intravit; simile supra, de renunciat., super hoc.  De hac negativa dictum est supra, de elect., bonae 1.  Et hanc negativam debent probare moniales, quae mulierem illam repetebant.  Sed videtur quod potius mulier illa debuit probare quod timore mortis intrasset, quia moniales fuerunt in quasi possessione illius, sive monasterium, et quasi fundata erat intentio monacharum per talem possessionem et cohabitationem et veli susceptionem.  Et mulier allegare videtur metum mortis.  Sed qui hoc allegat, illud debet probare, ff. quod metus cau., non est.  Respondetur quod verum est hoc, sed quia constabat de protestatione voluntatis ab initio facta, adhuc praesumitur nolle, 21. q. 2, Lotharius; ff. de leg. 3, si quis, in princ.  Et qui voluntatem immutatam allegat, hoc probare debet, ut hic, et ff. de probation., eum qui; C. de testament., sancimus; et C. de appellat., praecipimus, in fi.; et ff. de leg. 3, fideicommissa § si rem; et ff. de leg. 1, si mihi § interdum.  Sed hoc non habetur ex hac littera, quod constaret de protestatione, nisi per narrationem praemissam.  Ideo aliter dicitur eo ipso quod mulier haec non probat, intelliguntur moniales probasse suam intentionem praesumptive, cum de facto constaret, licet non de forma facti, C. qui milit. poss., super servis, lib. 12.  Vel moniales sponte onus probandi subire volebant, unde mos eis gerendus fuit, infra, de restit. spol., licet, in fi.; ff. de probation., circa eum.  Et talis metus bene excusat, sive timor et metus stupri, et timor servitutis, et metus verberum, ff. quod metus cau., isti quidem; et C. de transaction., interpositas; et infra, de his quae vi met. caus. fi., abbas.  Et quae fiunt iusto timore revocantur, C. de reb. credit., generaliter.  Vel dic quod utraque pars debet docere de iure suo; simile supra, de renunciat., super hoc. 

 Postmodum
Quasi dicat si constaret de metu ab intitio, et postea sponte ratum habuit, votum suum tenuit; simile infra, de regular., significatum; et infra, de regular., cum virum, ubi habes quod istud quod ab initio non tenebat, per ratihabitionem roboratur; sic et in matrimonio carnali, infra, de spons., ad id quod; et infra, de despon. impub., de illis 2, in fi.  Nota et aliud quod colligitur hic manifeste quod aliquis uxoratus, vel uxor alicuius etiam iuvenis, si vivente altero sciente et consentiente intret religionem profitendo de timore aliquo etiam iusto ut hic erat, et postea ratum habeat sponte, vel interim etiam mortuo marito, quod in tantum teneat votum quod non possit ulterius ad saeculum redire.  Et si redierit, compelli debet reverti ad monasterium, et tamen vivente marito non tenebat votum usquequaque quantum ad maritum, quin posset etiam eam revocare, arg. ad idem infra, de conver. coniug., ex parte abbatis; infra, de conver. coniug., consuluit.  Contra infra, de conver. coniug., placet; et infra, de conver. coniug., quidam, ubi de hoc.  Et dic postmodum, id est, post mortem viri, et ita planum est, quia vivente viro metus mortis durare intelligitur.  Quod ex eo colligitur quia ante mortem mariti non fuit ausa exire.  Vel dic quod mulier ista habuit viri assensum, quod patet in antiqua decretali, quia maritus duxit episcopos ad monasterium, ut illi mulieri velum imponerent, sive misit illos, ut hic dicitur supra, vers. episcopi vero.  Et ita consensit.  Sed castitatem non promisit, et ita solemnizavit votum suum si sponte hoc fecit.  Si veri timore mortis hoc fecit, et postmodum tractu temporis ratum habuit, tenuit votum ratihabitione sequenti, cum utroque casu habuerit viri assensum.  Sed standum videtur illis iuribus infra, de conver. coniug., cum sis; et infra, de conver. coniug., ad Apostolicam.  Sed intellige illas secundum quod notatur infra, de conver. coniug., uxoratus, in notula, sed pone.  Ber.

X 1.40.02 Abbas

 Coactus
Nota quod si quis per metum amissionis rerum suarum aliquid faciat vel iuret se facturum, et illud adimplet iuramentum, potest repetere quod tali modo fecit vel abiuravit, arg. 50. dist., presbyteros.  Et intellige de talibus rebus sine quibus vita corporis amittitur vel patitur gravem iacturam, 22. q. 4, innocens, vers. quisquis ergo.  Arg. contra 32. q. 7, omnes causationes.  Sed non tangit hoc.  Nota ergo circa hanc materiam quod ea quae per timorem vel metum fiunt, qui possit cadere in constantem virum, tenet, et obligatur quis per hoc licet coactus.  Et iuramentum super hoc factum tenet, dum tamen tale fit factum super quo iuratur vel quod promittitur, sive etiam traditur quod servari possit sine interitu salutis aeternae; alias non tenet iuramentum, 22. q. 4, si aliquid; arg. supra, de pact., pactiones.  Quia pro nullo metu debet quis peccatum operari mortale, infra, de his quae vi met. caus. fi., sacris.  Et potius quaelibet mala pati quam malo consentire, 32. q. 5, ita ne.  Et ita tenent ea quae per metum fiunt et iuramentum, infra, de his quae vi met. caus. fi., ad audientiam.  Et hoc ideo, quia coacta voluntas est voluntas, 15. q. 1, merito quaeritur.  Sed contra hoc datur actio quod metus causa.  Et probato me tu restituitur per officium iudicis quod dedit vel tradidit, aut absolvetur si promisit, ff. quod metus cau., metum § sed quod praetor.  Nec refert in hoc casu quis metum facit, an is qui possidet an alius, dummodo probet se per metum rem perdidisse, quia metus iustam in se habet ignorantiae causam, ff. quod metus cau., si cum exceptione § in hoc.  Et potest agere tam contra possidentem, quam contra illum qui metum intulit, ff. quod metus cau., Pedius, 1. resp.  Sed si ab uno consequitur ius suum, contra alium agere non potest, ut in praedicta lege ff. quod metus cau., Pedius § ulti., in fi.; ff. de dolo mal., si plures; et ff. de eo per quem fac. erit, aequissimum § si plures; C. de condi. furt., praeses.  Arg. contra ff. ad leg. Aquil., item Mela § sed si plures.  Sed illud est poena hoc interesse, et poena unius non liberat alium, ut in lege ff. ad leg. Aquil., item Mela § sed si plures.  Et est verum quod subvenitur metum passo, nisi culpa sua inciderit in metum, ff. quod metus cau., si mulier; et 22. q. 4, inter caetera.  Arg. contra infra, de spons., veniens 2.  Et ibi culpa sua incidit in metum, et tamen non tenet matrimonium contractum per metum.  Solve hoc contrarium per distinctionem talem.  Tenent ergo quae per metum fiunt, et subvenitur metum passis, nisi culpa sua incidant in metum.  Ab ista doctrina sive generalitate excipiuntur casus in quibus fallit, etiam si culpa sua incidisset in metum.  Et primo in causa matrimonii qualiscumque metus interveniat culpa sua vel sine culpa, matrimonium contractum per metum non tenet, nec obligatur qui hoc fecit etiam si iurat, quia matrimonia libera debent esse, quia invitae nuptiae difficiles exitus consueverunt habere, infra, de spons., requisivit; et infra, de spons., Gemma; et C. de sponsal., mulier, in fi.  Et ubi metus vel coactio intercedit, consensus liber dici non potest, infra, de spons., cum locum; et matrimonium solo consensu contrahitur, 27. q. 2, sufficiat.  Sed capitulum praedictum, 22. q. 4, inter caetera, videtur dicere contrarium.  Sed non contradicit, quia ibi non intervenit iustus metus qui possit cadere in constantem virum, qui solus excusat, ff. quod metus cau., metum.  Vel dicas, prout consuevit exponi, matrimonium sit firmum et stabile, quia illud verbum sit, non ponitur praeceptive, sed consultive.  Et sic capitulum illud 22. q. 4, inter caetera, loquitur de consilio tantum, vel metus non fuit probatus.  Item et dos promissa per metum vel soluta non tenet, quia est accessoria ad matrimonium, ff. quod metus cau., si mulier § si duo, ubi dicitur quod si dos per metum promittatur, non nascitur obligatio.  Item in rebus ecclesiae est speciale, quod non tenet traditio vel promissio vel iuramentum factum per metum de rebus ecclesiae, 15. q. 6, si quandoque; infra, de iureiur., pervenit 1.  Quia etiam si sponte praelatus res ecclesiae traderet, non tenet traditio sine solemnitate de qua cavetur, 12. q. 2, sine exceptione.  Multo fortius non tenet traditio de rebus ecclesiae facta per metum, nec iuramentum super hoc factum.  Quia si non tenet principale, nec accessorium, C. de legi. et const., non dubium; et infra, de for. compet., si diligenti.  Item et in voto, quia votum per metum factum non tenet, supra, de his quae vi met. caus. fi., perlatum.  Quia votum res est consilii et non praecepti, et liberum est arbitrium in vovendo; alias non est votum, 32. q. 1, integritas; et infra, de voto et vot. redem., licet.  Et voluntarium militem sibi eligit Christus, coactum autem sibi auctionatur diabolus, 15. q. 1, non est.  Item non tenet iurisdictio per metum extorta, ff. de iud., consensisse, 1. resp.  Item auctoritas tutoris per metum extorta nulla est, ff. de auct. tut., quamquam § ulti.  In omnibus aliis casibus tenet quae per metum fiunt, ut dictum est, dum tamen talia sint quae sine interitu salutis aeternae servari possint.  Alii dicunt contra, quia ea quae per metum fiunt non tenent ipso iure, arg. ff. quod metus cau., ait praetor, ubi dicitur quod metu factum est ratum non habeo, dicit praetor.  Sed illud non est verum, immo potius contra innuitur ex verbis illis, quia quod non est, ratum haberi non potest.  Ber.
 
X 1.40.03 Ad aures

 Laicorum
Talis renunciatio non tenet etiam si sponte fieret, quia non est facta in manu praelati, ut supra, de renunciat., admonet; et supra, de renunciat., super hoc; et supra, de renunciat., quod in dubiis, ubi de hoc; et infra, de his quae vi met. caus. fi., ad audientiam; ubi de hoc; arg. 17. q. 2, Gonsaldus.  Tamen si sponte renunciasset, quo ad se bene teneret, sed quo ad superiorem non, ut notatur in illa decretali infra, de renunciat., quod in dubiis; et arg. supra, de renunciat., super hoc.

 Nisi forte iuramento
Ergo si iuramentum intervenisset, vel fides interposita fuisset quod ulterius non repeteret, non potest eam repetere iuramento vel fide obstante, quod potest servari sine interitu salutis aeternae, infra, de his quae vi met. caus. fi., cum dilectus; infra, de iureiur., si vero; et 22. q. 4, si aliquid; sic infra, de restit. spol., accepta.  Arg. contra infra, de restit. spol., sollicite; et supra, de renunciat., cum inter; et supra, de his quae vi met. caus. fi., abbas.  Solutio: quidam dicunt quod hoc quod hic dicitur in contrariis dispensatio est, sed ex littera non colligitur dispensatio.  Illa decretalis infra, de restit. spol., sollicite, non contradicit, quia in alio casu loquitur, quia aliud est repetere quod per metum tradidit vel renunciavit, ut hic, et infra, de his quae vi met. caus. fi., ad audientiam.  Aliud est petere restitutionem eius quo fuit spoliatus, ut dictum est supra, de renunciat., super hoc.  Et illa decretalis supra, de renunciat., cum inter, non contradicit, quia ibi non agit ex prima sua institutione.  Illa decretalis supra, de his quae vi met. caus. fi., abbas, non contradicit, quia ibi iuravit solummodo abrenunciare, et renunciavit.  Sed non iuravit quod non repeteret.  Sed hic dicit Papa, si iuramentum intervenisset in renunciatione, scilicet, quod non reciperet illam praelationem, tunc non posset praefici illi ecclesiae propter iuramentum, quod potest servari sine interitu salutis aeternae.  Sed non negatur quin praefici possit probato metu, superioris officio implorato, secundum quod fecit in illa decretali supra, de his quae vi met. caus. fi., abbas, et in similibus.  Et sic non contradicunt contraria signata.  Excusat enim metus stupri sive status, verberis, atque necis, ff. quod metus cau., ego puto; et ff. quod metus cau., nec timorem; et ff. quod metus cau., isti quidem § 1; ff. quod metus cau., isti quidem § 2; et ff. quod metus cau., isti quidem § 3.  Item metus substantiae suae, supra, de his quae vi met. caus. fi., abbas.

X 1.40.04 Ad audientiam

 Ad quos pertinebat
Alias non tenet resignatio, supra, de renunciat., admonet; et supra, de renunciat., quod in dubiis; et supra, de his quae vi met. caus. fi., ad aures; arg. 6. q. 3, denique. 

 Causa
Olim ita dicebatur quod vi metusve causa gestum est, ratum non habeo.  Vis enim fiebat mentio, propter necessitatem contrariam spontaneae voluntati.  Sed hodie detracta est vis mentio, ideo scilicet, quia quod fit vi atroci, id metu quoque fieri videtur, quia vis includit in se metum, et est superius ad metum, ff. quod metus cau., ait praetor; et ff. quod metus cau., vis autem.  Et dicitur vis impetus maioris rei cui resisti non potest, ff. quod metus cau., ait praetor; et ff. quod metus cau., vis autem.  Vi dico compulsiva, quia inducit actionem quod metus causa, ut legibus praedictis, et non expulsiva, quia illa inducit interdictum unde vi, de rebus immobilibus tantum, et de his quae immobilibus cohaerent.  Nec ablativa, quae inducit actionem vi bonorum raptorum circa mobilia tantum, ff. de vi et de vi arm., praetor ait § si fundus; et ff. de vi et de vi arm., praetor ait § 2; et Inst. vi bon. rapt. § sed nedum.  Nec etiam turbativa, quae inducit interdictum uti possidetis in rebus immobilibus, et in rebus mobilibus interdictum uti possidetis in rebus immobilibus, et in rebus mobilibus interdictum utrobi, cum duo se possidere contendunt.  Nec inquietativa, quae inducit interdictum quod vi aut clam, ut cum quis non sinit alium uti re sua quiete vel curare vel alia facere, vel quando alter eo invito vult aliquid aedificare in suo, vel iam forte aedificavit.  Nec distinguitur in hoc interdicto iuste vel iniuste fecerit, ff. quod vi aut cla., praetor ait.  Metus autem est instantis vel futuri periculi causa mentis trepidatio, ff. quod metus cau., ait praetor.  Et nota quod licet non sit necessarium periculum praesens esse, tamen exigitur metum esse praesentem saltem pro futuro periculo.  Non enim sufficit suspicari eum inferendum, ff. quod metus cau., metum, 1. resp.  Et dicitur metus, quia mentem tenet.

 Debent
Qualiter hoc intelligatur, quia mentem tenet.

 Ad resignationem
Nota quod licet metus intervenisset in praestatione iuramenti vel alicuius promissionis, si postmodum in resignatione vel solutione non intercessit metus, quia sponte postea renunciavit vel solvit, non potest repetere.  Proxima enim violentiae turpitudinis causa sublata est, C. quod metus cau., cum te; ff. de condi. ob turp. caus., si ob turpem; et supra, de his quae vi met. caus. fi., perlatum, in fi.

 Repetendum
Supra, de his quae vi met. caus. fi., ad aures, arg. contra ubi obstat iuramentum.  Non est contra, quia ibi iuravit quod non repeteret, ut ibi dictum est.  Hic iuravit tantum renunciare, sed non iuravit quod non repeteret.

 Resignandum
Sed quid si iurasset non repetere?  Respondeo tunc non repeteret, C. si adv. vend., si minor; et infra, de iureiur., si vero; et supra, de his quae vi met. caus. fi., abbas.  Papa vero ex officio suo mandabat illum restitui ob denunciationem sibi factam, infra, de iureiur., ad nostram 2.  Et ille idem non obstante iuramento posset hoc denunciare Papae, infra, de iureiur., quemadmodum.  Posset etiam impetrare absolutionem iuramenti, sicut fit in usuris, infra, de iureiur., ex administrationis.  Et in hoc dolum facere non videtur, qui fraudem et dolum excludit, ff. de leg. 2, cum pater § Titio, in fi.  Ber.

X 1.40.05 Sacris est

 Per coactionem
Absolutam, 45. dist., si Iudaeis; et 50. dist., presbyteros; 1. q. 1, constat.  Cum magis pati quam agere videatur; 6. dist., testamentum.  Sicut nec valeat testamentum ubi testes inviti detinentur, ff. qui testam. fac. pot., qui testamento § ulti.  Et tutor si per vim detentus sit, non valet quod agitur.  Immo dormienti comparatur, ff. de auct. tut., quamquam, in fi.

 Attenuet
Hic metus attenuat peccatum, 2. q. 1, in primis.  Quandoque nullo modo excusat, de conse. dist. 4, eos; et 11. q. 3, quisquis metu.

 Excludit
Minor tamen causa excludit eam, arg. 11. q. 3, quod praedecessor; et 11. q. 3, antecessor.  Sed illud est indultum a iure, eis possumus participare in his quae ad salutem animarum illorum pertinent.  Nec incurrit quis excommunicationem, licet alia incidenter proponantur, ut magis proficiant, infra, de sent. excom., cum voluntate.
 
 Incurrere
Simile 32. q. 5, itane.  Ber.

X 1.40.06 Cum dilectus filius

 Ecclesiae
Non tamen potuerunt ecclesiam suam subiicere ordini Cisterciensi, vel etiam alii inconsulto diocesano episcopo, infra, de excess. praelat., sicut.  Sed est verum quod quantum ad episcopum hoc non potuerunt, et nullum praeiudicium fit episcopo.  Sed quantum ad se bene tenuit talis translatio, infra, de dona., inter dilectos.  Et episcopus habebit iura episcopalia sua sicut consuevit, infra, de relig. dom., quia monasterium.  Sed non videtur quod ipsi subiecerint ecclesiam ordini Cisterciensi.  Sed seipsos personaliter obligaverunt servare regulam illorum, et bene potuerunt promittere non impedire translationem ecclesiae suae ad ordinem Cisterciensem faciendam, per illos ad quos pertinet.  Sed ipsi per se hoc facere non possunt, sed per episcopum de consensu capituli.

 Salutis aeternae
Et ideo bene servari debet, infra, de iureiur., si vero; et 22. q. 4, si aliquid.  Idem si salutis corporalis, 12. q. 4, presbyter, vers. quisquis ergo; et infra, de iureiur., verum.

 Aperire
Ut C. de indict. vid., legatum, in fi.; C. si adv. vend., si post decretum; et infra, de iureiur., si vero.

 Violentia
Quae fuerit illa violentia, ignoramus, et forte aliqua verba incusserant eis timorem, quae non semper sufficiunt ad iustum timorem, ff. quod metus cau., metum; et infra, qui cler. vel vov. matr. contr. poss., insinuante.  Vel forte etiam minabantur eis excommunicationem, sed ille timor non excusat cum excommunicatio sit medicinalis, 2. q. 1, multi.

 Metum mortis
Non solum in duobus istis, sed etiam in pluribus aliis casibus excusat metus.  Quandoque metus verborum, arg. 7. dist., fuerunt; et 23. q. 8, convenior; et ff. de acq. hered., qui in aliena § ulti.  Quandoque metus rerum, 50. dist., presbyeros; et supra, de his quae vi met. caus. fi., abbas.  Et propter metum libertatis, exigere non possum quae onerandae libertatis causa stipulatus sum, ff. quar. rer. act., iusiurandum § quae onerandae.  Quandoque metus iudicis, 2. q. 1, in primis.  Vel alicuius potentis, C. quod metus cau., si per impressionem; et C. quod metus cau., venditiones.  Quandoque metus status vel honoris, vel sui ipsius vel filiorum, et metus stupri, ff. quod metus cau., isti quidem.  Item quandoque non tantum metus, sed suspicio metus excusat, ff. locat. et conduct., habitatores § ulti.; et ff. ad leg. Aquil., item si quis fumo § ulti.  Quandoque metus mortis aut cruciatus corporis tantum excusare videtur, ut hic, et C. de transaction., interpositas.  Unde videtur relinquendum arbitrio iudicis, an verba vel minae vel potentia hominis sit iusta causa metus, ut ff. ex quib. cau. maio., metus; et arg. ff. quod metus cau., non est § ulti.  Vel per constitutionem principium, C. quod metus cau., si per impressionem; et C. quod metus cau., venditiones; et ff. de off. praes., illicitas.  Vel per responsa prudentum sive interpretationem prudentum, ff. de var. et extraord. cog., si medicus.  Iudex vero alicui non dicitur inferre metum, ff. quod metus cau., vis autem.  Sed iniuriam facere potest, ut ibi, ff. ad leg. Aquil., quemadmodum § magistratus; et infra, de empt. et vend., si venditori, ubi de hoc.  Et nota quod secundum canones, sive vi, sive metu, sive dolo aliquis renunciat rei suae, subvenitur ei contra omnem possessorem, 3. q. 1, redintegranda; et 3. q. 2, cum ecclesiae; et ff. de inoffic. testam., eum qui, 1. resp.  Et per episcopum suum potest quis implorare hanc restitutionem.

 Ad fatuitatem
Sic patet quod licet dolus interveniat in huiusmodi spiritualibus, non tamen subvenitur dolum passo, licet dolus det causam contractui; simile 20. q. 3, constituit.  Idem in matrimonio, infra, de conver. coniug., ex parte tua; et infra, de conver. coniug., veniens, in fi.; et infra, de conver. coniug., dudum.  Quod est contra id ff. de dolo mal., et eleganter, in princ.  Item habes hic quod dolus non praeponderat culpae, quod est contra id ff. ad leg. Aquil., item Mela, in princ.  Item nota quod in spiritualibus non habet locum in integrum restitutio, quia non videntur decepti qui meliorem vitam elegerunt.  Arg. contra infra, de in integ. restit., ex litteris.  Ber.

X 1.40.07 Super eo

 Per testes
Sufficit enim probare per testes in iudicio violentiam sibi illatam, et super rebus amissis stabitur iuramento ipsius, sicut hoc totum habes C. und. vi, si quando.  Totum tenorem illius legis hic habes.  Et sic interesse quod surgit ex maleficio, probatur per iusiurandum; sic 2. q. 1, in primis.  Secus est si surgit ex contractu, quia tunc per testes probandum est, Inst. de ver. oblig. § non solum; ff. de minor., si in emptionem; et ff. de edend., argentarius § ulti.  Et quod hic dicit non pertinet proprie ad actionem quod metus causa, sed ad interdictum unde vi, sive vi bonorum raptorum.  Unde lex illa unde hoc sumptum est ponitur C. und. vi, si quando.  Etiam facit ad illam partem tituli, ubi dicit, de his quae vi praecedentes decretales pertinent ad illam partem, quae dicit, metusve causa.  Et sic in actione quod metus causa sufficit probare metum fuisse sibi illatum, quamvis non ab eo qui convenitur, metus illatus sit, ff. quod metus cau., si cum exceptione § in hac.  Sed quae fuit causa quare statur in casu isto iuramento illius qui vim passus est, cum iuramentum non sit deferendum nisi adsit bona praesumptio, puta quia habet unum testem, etc., ut supra, de procurat., ex insinuatione; et infra, de iureiur., iuramentum; et C. de reb. credit., in bonae?  Ratio illa prima est, propter difficultatem probandi singula utensilia, et huiusmodi minuta, quae de facili probari non possent, et ideo indultum est in favorem spoliati et in odium violenti.  Et hoc idem dicitur 2. q. 1, in primis.  Et praeterea ideo statur iuramento actoris, quia habet optimam praesumptionem, scilicet, violentiam illatam sibi ab illo qui convenitur, quam debet per testes probare, ut hic dicit, et in lege praedicta C. und. vi, si quando.  Et sic iuramento statur in expensis restituendis, quia et ibi similiter difficile esset hoc probare, C. de iud., sancimus.

 Amissis
Tempore violentiae, vel damno dato, ut in praedicta lege C. und. vi, si quando; et in 2. q. 1, in primis.

 Taxatione
Ultra quam, scilicet, taxationem non iurabit, ut praedicta lex C. und. vi, si quando.  Sic supra, de procurat., constitutis; et 3. q. 3, induciae § quod fieri non debet; et 3. q. 3, induciae § habes; C. de dilation., authen. quod fieri; et in Auth. de exhib. et intro. § quoniam mox, coll. 5.  Et secundum quod iuratum est, debet condemnare, ut lex C. und. vi, si quando; et non minus in Auth. de iudicib. § oportet, coll. 6.

 Pro personatum
Persona ergo respicienda est an honesta fuerit, utrum sit pauper vel dives, arg. optimum ff. de legit. tutor., legitimos; arg. supra, de offi. deleg., sane quia; et supra, de offi. deleg., pastoralis, 1. resp.; et 2. q. 8, quisquis.  Qualitas etiam negotii consideranda est, simile infra, de appell., cum sit Romana; et ff. de iud., nonnumquam; et infra, de iureiur., iuramentum, in fi.; et C. und. vi, si quando.  Ber.

