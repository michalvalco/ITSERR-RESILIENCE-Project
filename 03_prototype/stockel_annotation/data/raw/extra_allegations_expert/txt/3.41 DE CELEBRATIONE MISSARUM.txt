X 3.41 DE CELEBRATIONE MISSARUM

X 3.41.01 Presbyter mane

 Persolvat
Consilium est, ut simul dicat omnes horas, ne supervenientibus occupationibus aliquam horam dimittat.  Et intelligitur hoc de clericis pauperibus quos ad opus rurale oportet exire, ut in littera patet.  Alias suo loco et tempore dicendae sunt singulae horae.  

 Competentibus
Signatis campanis vel alio signo, supra, de elect., in causis; et supra, de offi. custod., custos ecclesiae; et 1. dist., ius militare.

 A scholaribus
Hic exaudio, cum aliqua superveniente necessitate ipse officium suum perficere non potest, 7. q. 1, illud.  Et facit ad hoc supra, de vit. et honest. cler., ut quisque.

 Rurale
Clericus enim cui ecclesia non sufficit, ex artificio suo victum et vestitum quaerat, 91. dist., clericus victum; absque officii sui detrimento, et 21. q. 1, clericus.

 Ieiunus
de conse. dist. 2, liquido; et de conse. dist. 1, sacramenta; et de conse. dist. 5, ut ieiuni; et de conse. dist. 5, ut episcopi; et 7. q. 1, nihil.  Ber.

 Succurrere
Missam celebrando usque ad statutam horam, ut hic dicit, id est nonam, de conse. dist. 1, solent; vel usque ad tertiam quandoque, 44. dist., non liceat.  Hoc in diebus communibus.

 Septenarius
Sunt septem horae sicut sunt septem dona spiritus sancti, 30. q. 1, pervenit.  Septem dies saeculi, et septem aetates quibus completis finietur mundus.  Septem petitiones in oratione dominica, septem psalmi poenitentiales, item septem diaconi sicut septem candelabra, 93. dist., diaconi qui.  Et ita septem sunt horae ad quas tenentur sacerdotes, de aliis nihil dicit.  Unde videtur quod non teneantur.  Sed certe tenentur, arg. supra, de praeben., cum secundum Apostolum; 91. dist., Eleutherius; et 91. dist., presbyter; et 92. dist., si quis presbyter.  Ber.

X 3.41.02 Quidam laicorum

 Peculiares
Id est, speciales, de conse. dist. 1, et hoc attendendum est.  Ala.

 Non fiat
Non quia malum sit audire tales missas, sed malum est propter talem dimittere canonice statutas missas de die, ut dicitur in fine, 21. dist., denique, ubi prohibetur minori bene dicere praesente maiore.  Et dare eleemosynam non est peccatum, sed dare ad iactantiam malum est, 1. q. 1, non est putanda; et 1. q. 1, vide quantum.  Et ita est arg. quod aliquid prohibetur non propter hoc quod malum sit, sed propter id quod ex eo sequi potest, supra, de iureiur., et si Christus; et 22. q. 1, in novo; et 11. q. 3, nolite; 63. dist., quia sancta § verum.

 Devotione
Quasi melius sit missas istas audire quam alias canonicas de die.  Ber.

X 3.41.03 Consuluisti

 Nativitatis
Die enim nativitatis Domini plures missae celebrantur, de conse. dist. 1, nocte sancta.  Et celebrantur etiam tres missae propter mysterium, quoniam per illas tres missas repraesentatur triplex status, scilicet status ante legem, sub lege et status gratiae.  Illa quae cantatur in nocte repraesentat statum illum qui fuit ante legem, quando omnes erant in tenebris.  Unde dicitur in missa illa prophetia: populus gentium qui ambulabat in tenebris.  Secunda quae dicitur in aurora repraesentat tempus sub lege, in quo iam incipiebant ex parte scire Christum, sed non plene propter dicta legis et prophetarum.  Et ideo cantatur inter diem et noctem.  Et dicitur officium: lux fulgebit hodie.  Tertia dicitur in die per quam designatur tempus gratiae, scilicet praesens.  Unde dicitur officium: puer natus est etc., quod potes intelligere his versibus: tres in natali missae celebrari // quarum prima sacram Christi signat genituram // altera venturi designat gaudia Christi // tertia iam factum quod lex fore sacra designat.

 Necessitatis
Sed quam dicit necessitatem?  Respondeo: si celebravit de die, et postea etiam moriatur aliquis vel etiam causa honestatis vel utilitatis, ut si dicta missa de die superveniat aliqua magna persona, quae velit missam audire, arg. supra, de celeb. miss., presbyter; et supra, de celeb. miss., quidam.  Alias ergo sufficit quod unam missam celebret quis in die, de conse. dist. 1, sufficit; et infra, de celeb. miss., te referente.  Nec expresse prohibetur quin plures possint celebrari ex eo quod dicit, sufficit.  Unde potest unam celebrare de die et aliam pro defunctis.  Et quotiens celebrat, totiens sumat corpus Christi et sanguinem, de conse. dist. 2, comperimus; et de conse. dist. 2, tribus.

X 3.41.04 Consilium nostrum

 Profestis
Id est, privatis, quasi procul a festo.

 Hymnus angelicus
Scilicet, gloria in excelsis Deo.

 Symbolum
Id est, credo in unum Deum.

 Praefatio
Praefatio beatae Virginis habetur 70. dist., sanctorum.  Reliquas habes de conse. dist. 1, invenimus.

 Regularius
Id est, regulare est ut dimittatur, non ut dicatur.  Simile 7. q. 1, adversitas § cum autem.  Ibi comparativum ponitur elective, hic ponitur negative, sic minus, id est, non, ff. de trib. act., illud.

X 3.41.05 Ex parte

 Vino
Quaerebatur quo perfundere debet sacerdos?  Respondit quod vino.

 Perfundere
Manus, scilicet post perceptionem corporis et sanguinis Domini.

 Totum
Bene dicit, quia vel totum recipiat vel nihil, de conse. dist. 2, comperimus.

 Ne si a forte
Quia sacramenta a ieiunis sunt percipienda, 7. q. 1, nihil; de conse. dist. 5, ut ieiuni; 75. dist., quod a patribus; et supra, de temp. ord., litteras.  Ideo dicit forte, quia quorundam est opinio quod quicquid admiscetur sanguini, sanguis efficitur, arg. supra, de consecr. eccl. vel alt., quod in dubiis.  Et secundum illos qui perfusionem acceperit, ieiunus erit.  Sed potius videtur dubitativum illud forte, et illa opinio hic evacuatur.  Sed magis affirmative videtur poni, quod consuetudo interpretatur, quia sic observatur, quae est optima legum interpres, supra, de consuet., cum dilectus.  Sic ponitur 33. q. 2, admonere; et supra, de procurat., tuae.  Et sic est arg. quod non est ieiunus quis postquam bibit.  Sed post medicinam sumptam, videtur quod nihilominus possit celebrare, quia medicina non computatur inter alimenta, ff. de penu leg., non omne.  Sed post medicinam sumptam videtur quod nihilominus possit celebrare, quia medicina non computatur inter alimenta, ff. de penu leg., non omne.  Sed non est verum, quia si non debet post perfusionem, multo minus post medicinam, quia in honorem tanti sacramenti, prius sumi debet corpus et sanguis Domini, de conse. dist. 2, liquido; et 7. q. 1, nihil.  Et antequam cibus digestus sit, corpus Christi sumi non debet, de conse. dist. 2, tribus.  Quod si conficeret sacerdos post aliquem cibum vel potum sumptum, male faceret, tamen conficit, de conse. dist. 2, liquido.  Hug. dixit contrarium super decreto illo 75. dist., quod a patribus.

X 3.41.06 Cum Marthae

 Mysterium
Istud est verbum de quo quaesivit, scilicet quis adiecit illud in canone missae.

 Plus dixisse
Arg. 2. q. 5, consuluisti; supra, de translat., inter corporalia.  Sed hoc cum ratione est additum, 33. q. 2, quos Deus; et infra eodem capitulo § ex eo, in fine.

 Alia duo
Scilicet elevatis oculis in caelum, et aeterni testamenti prout sequitur.

 Multa
Multa enim servat ecclesia quae ab Apostolis non sunt tradita, quae tamen cum sint longa consuetudine approbata, non sunt minoris auctoritatis, ut 11. dist., ecclesiasticarum; 12. dist., illa.

 Beatius est dare
16. q. 1, praedicator, quia dando placet homo accipiendo displicet.  Unde versus: temporibus nostris quicumque placere laborat // det capiat quaerat plurima pauca nihil.

 Abortivo
Paulus appellat seipsum abortivum, quia sicut foetus abortivus cum labore et angustia et attractione ad lucem attrahitur, ita Paulus cum attractione venit ad fidem, 23. q. 4, displicet; et 23. q. 4, quia nos.

 Sunt omissa
Nam quod legibus omnium est, supplendum est a iudice, ff. de testi., quaesitum; et supra, de elect., cum nobis.  Et Dominus quandoque diminute dixit, 16. q. 7, et haec diximus.  Et ipsius facta supplemus et contraria suis factis facimus.  Et iuste per usum ecclesiae diu factum, ad hoc ut iustum praesumi debeat, de conse. dist. 2, liquido.  Et sufficit quod aliquid sit diu servatum, ad hoc ut praesumi debeat, vel Apostolum vel alium iustum auctorem habuisse, 11. dist., ecclesiasticarum; 12. dist., illa.

 Probabilius
Nota arg. quod ex quo quandoque levavit, quod postea levaverit, 1. q. 1, iudices, in fi.  Et est arg. ex eo quod quis facere consuevit, 28. dist., quia sunt culpae; infra, de pignor., illo; ff. de usuri., qui semisses, 1. resp.; ff. de trit. vin., ex usu; ff. de penu leg., dominus Sticho § testamento; ff. de instruc. vel instrum., cum de lanionis § asinam; et ff. de leg. 1, si servus plurium § si numerus nummorum; et ff. de Maced., inter § quod dicitur.  Io.

 Et aeterni
Hic ostendit quare adiectum fuit et aeterni.  Ber.

 Immobile perseverat
C. de sacro. eccl., habeat unusquisque; C. de testament., quoniam indignum; 13. q. 2, si fur.

 Non valet
Ambulatoria enim est voluntas defuncti usque ad supremam vitae exitum, ff. de adimen. leg., quod si iterum; ff. de donat. inter vir. et uxor., cum hic status § poenitentiam; et C. de codicil., cum proponatis; et C. qui testam. fac. pot., si quis.  Unde potest mutari testamentum, etiam si pactum intervenerit ne possit mutari, C. de pacti., pactum quod dotali.  Etiam si fuerit per principem confirmatum, arg. C. de testament., omnium, quia nemo hanc legem sibi dicere potest, ut a priori testamento sibi recedere non liceat, ff. de leg. 3, si quis in principio, 1. resp.

 Dicentes
de conse. dist. 2, ego Berengarius.

 Sanguinis veritatem
De corpore Christi tres sunt opiniones.  Una dicit quod illa substantia quae prius fuit panis et vinum, postea fit corpus et sanguis Christi, de conse. dist. 2, panis in altari; et de conse. dist. 2, quia corpus.  Secunda tenet quod substantia panis et vini desinit esse, et tantum accidentia ipsorum remanent, scilicet sapor et pondus, et sub illis accidentibus est corpus Christi.  Et hoc approbatur supra, de summ. trin. et fid. cath., firmiter.  Tertia dicit quod remanet substantia panis et vini et sub eadem specie est corpus Christi.  Io.

 Exemplum
de conse. dist. 2, non oportet; et de conse. dist. 2, nos enim; et de conse. dist. 2, forte dicas; et de conse. dist. 2, in quibus; et de conse. dist. 2, mortuus est.

 Sacramentum
1. q. 1, multi saecularium; de conse. dist. 2, sacrificium.

 Veritas
Sicut ipsi haeretici dicunt.

 Mysterium fidei
de conse. dist. 2, forte dicas; et de conse. dist. 2, in quibus; et de conse. dist. 2, semel mortuus.  Et hic ostendit quare dicatur mysterium.

 Sacramentum
Id est, sacrae rei signum, de conse. dist. 2, sacrificium.

 Secundum est sacramentum
de conse. dist. 2, hoc est quod dicimus; et de conse. dist. 2, dupliciter.

 Sed primum
Scilicet forma panis et vini est sacramentum geminae rei, id est, corporis Christi et unitatis.  Et ita est figurans tantum.

 Secundum
Id est, corpus Christi est sacramentum, scilicet unitatis, et est res sacramenti, scilicet specierum panis et vini.  Et ita est signans et signatum.

 Tertium
Scilicet unius est res sive signatum gemini sacramenti, id est, duorum sacramentorum praecedentium, id est, corporis Christi quod est sacramentum unitatis, et specierum panis et vini, quae sunt sacramentum corporis Christi.  Et ita istud tertium est tantum signatum per illa duo sacramenta: species panis et vini et corpus Christi.  Primum vero est tantum sacramentum signans.  Secundum est signans et signatum.  Tertium est signatum tantum.

 Credimus
Concludit ex praemissis solutionem principalis quaestionis.  Et de hoc habes 11. dist., ecclesiasticarum.

 Illa duo
Sacramenta quae fluxerunt de latere Christi, scilicet aquam et sanguinem, infra, de celeb. miss., in quadam.

 Veritas
Id est, caro et sanguis.

 Et figura
Id est, species panis et vini.

 Transsubstantiatur
Ita quod desinit ibi esse aqua et vinum.

 Physici
Qui dicunt quod aqua et vinum non commiscentur per minima, id est, non ita quod inseparabilia sint, sed talis separatio impossibilis vel difficilis videtur, postquam bene admixta sunt, arg. ff. de acq. rer. dom., adeo § cum quis; et de conse. dist. 2, cum omne, vers. ulti.

 Praeterea potest dici
Haec est tertia opinio.

 Transit
Contra istos est, quia si quis sumpserit hanc aquam cum sanguine, iam non erit ieiunus, et ita illa die non poterit conficere, supra, de celeb. miss., ex parte.  Sed contra de conse. dist. 2, relatum; et supra, de celeb. miss., consuluisti; et supra, de celeb. miss., ex parte.

 Accidentibus prioris
Licet logici dicant quod accidentia non possint permutare subiectum, quod verum est secundum naturam.  Sed hic natura cedit miraculo, ut littera dicit.

 Processisse et infra
Sub hoc infra ponitur alia opinio quae ponitur in antiqua compilatione, quae est infra, de celeb. miss., in quadam.

 Illa probabilior
Numquid hoc diffinit ut Papa nobis prohibens alias opiniones, an ut doctor ut non imponat nobis necessitatem?  Eius ergo opinio est amplectanda, ut supra, de fer., capellanus.  Et tamen non videtur aliquam reprobare, supra, de restit. spol., litteras.

 Cum vino
Id est, vinum aquaticum.  Non enim transeunt duo in sanguinem, sed vinum quod aquam sibi incorporavit.  Et ita expone aquam cum vino, id est, compactum vel compositum ex eis.  Haec expositio est secundum illam opinionem quae asserit quod aqua cum vino transsubstantiatur in sanguinem, et illa probabilior est, ut dicitur hic.

 Eluceat
Alias elucescat.  Ber.

 Populi multi
de conse. dist. 2, cum omne; et de conse. dist. 4, proprie.

 Suscepit ipse
de conse. dist. 2, in Christo patri.

 Leonis
Quia olim orabatur pro ipso.  Hodie ipse orat pro nobis, et ita mutatum est.

 Codices
Id est, libri missae, alias littera oratorii.

 Iniuriam
Quasi diceret superfluum.  Simile supra, de maior. et obed., legebatur.

 Idem est ratione
Arg. ubi eadem est ratio, debet esse idem ius, ff. ad leg. Aquil., illud.  Aequitatis enim ratio similia iura suadere videtur, C. ad leg. Falc., cum certum; et supra, de confirm. util. vel inutil., cum dilecta, ubi de hoc.

 Investiget
Sed quare Papa ponit hunc casum in hanc dubitationem, utrum habeat locum hic illa distinctio vel non, cum Augustinus dicat quod non pro valde malis propitiationes sunt, 13. q. 2, tempus.  Forte ideo, quia dubium est qui mediocriter mali appellantur.  Si enim illi tantum appellantur mediocriter mali qui non decesserunt in aliquo mortali peccato, sed tantum in venialibus peccatis, sed hoc idem est quod mediocriter boni.  Si autem appellat illos mediocriter malos qui decesserunt in aliquibus mortalibus peccatis, non tamen valde magnis, obstat 13. q. 2, pro obeuntibus, ubi dicitur quod pro nullo est orandum qui decesserit in mortali peccato.  Item si preces valent pro illis qui decesserunt in mortali peccato.  Pone quod aliqualiter eleemosynae et orationes valeant ad tollendam partem illius poenae, secundum hoc possunt tot orationes et eleemosynae fieri, quod poena tollatur tota, et ita damnatus salvabitur.  Ad hoc posset dicit quod mediocriter mali dicuntur qui mortalia commiserunt peccata licet levia, et in quibus non est necessaria inscriptio, ff. de accusation., levia.  Et in quibus procurator constitui potest, ff. an per al. caus. app., quaeri.  Et secundum hoc dicas quod si unus denarius aliquantam partem poenae tollat sive quartam sive tertiam, secundus tollat tantum.  Tantum dico in proportione, sed non in quantitate.  Secundum hoc etiam si totus mundus effunderetur, semper aliquid remaneret.  Idem potest dici de indulgentiis quae fiunt in dedicationibus ecclesiarum.  Ber.

X 3.41.07 De homine

 Necessitatem
Quia forte dies festus imminet vel funus alicuius.

 Quamlibet
Id est, aliquam, quaecumque illa sit, 16. q. 1, similiter; et 1. q. 7, si quis omnem.

 Suppressis
Id est, tacitis, quia non dicit illa verba quibus conficitur corpus Christi.

 Praetendit
Id est, fingit se celebrare.  Ber.

 Falsa
Quia populus vana simulatione non est fallendus, 27. dist., quod interrogasti; et C. de Lat. libert. toll., cum dediticii § sed et qui.  Ber.

 Quae veris sunt periculis
Io. sic exponit, id est, manifestis periculis.

 Graviora
Quasi diceret, gravius est peccare occulte quam manifeste, 12. q. 1, certe; 11. q. 3, praecipue.  Contra in hoc enim periculosius est, quia occulte peccans non habet qui eum corrigat.  Alio autem respectu magis peccat, qui publice peccat quam qui occulte, quia praestat aliis exemplum delinquendi, ut in dicto capitulo 11. q. 3, praecipue, quia peccatum suum tuetur rationibus.  Et sic intelligitur illud 22. q. 4, nemo; et 14. q. 5, poenale.  Tanc. intelligit ut iacet littera, quoniam gravius peccat sacerdos criminosus qui simulat celebrare et non celebrat, quam si criminosus celebraret, quia in primo casu in pluribus delinquit.  Deum enim offendit et proximum decipit.  In secundo casu solum Deum offendit.  Et iste est bonus intellectus, quia talia remedia nullus debet invenire, quia falsa sunt ex eo quod non conficit cum videatur conficere.  Ideo graviora sunt quam vera pericula peccatoris qui conficit, et hoc innuit bene littera sequens.

 Peccet graviter
Sic patet quod quicumque est in mortali peccato celebrare non debet, 6. dist., testamentum; et de conse. dist. 2, quotidie; et 1. q. 1, sacerdotes; et 1. q. 1, sacrosancta.  Et omnis talis suspensus est quo ad se, supra, de cohab. cler. et mul., quaesitum.  Sed non quo ad alios, ut ibi, nisi sit simoniacus vel notorius fornicator, quoniam illi suspensi sunt quo ad se et quo ad alios, ut 32. dist. § verum nullus; et 32. dist., praeter hoc; et infra, de simon., tanta.  Sed numquid talis sacerdos potest celebrare, si habeat contritionem cordis, quia forsitan dum instat necessitas celebrandi, non potest habere cui confiteatur?  Satis potest dici quod sic, dum tamen habeat propositum satisfaciendi.  Et illud postea quam cito potest confiteatur, ut infra, de sent. excom., de caetero; et infra, de sent. excom., a nobis est; et infra, de sent. excom., quamvis; et 26. q. 6, qui recedunt; de conse. dist. 2, quotidie.

X 3.41.08 In quadam nostra

 In quadam nostra decretali
Supra, de celeb. miss., cum Marthae.  Sed illa opinio remota est modo inde.

 Respondemus
Ad quaestionem magistri Hug. episcopi Ferrariensis, qui opinionem praedictam secutus fuit.  Dicebat enim Hug., si illa fuit vera aqua quae de latere Christi exivit, non intelligebat qualiter per illam probatur quod Christus sit verus homo, nec intelligebat secundum hoc auctoritatem illam Ioannis Apostoli, nec glossam ibi positam.  Tres sunt qui testimonium dat in terra: spiritus, aqua et sanguis, et his tres unum sunt.  Et glossa super illo loco sic se habet spiritus, id est, humana anima quam emisit in passione, aqua et sanguis quae fluxerunt de latere Chritsi.  Sed dato quod illa aqua non fuisset aqua, sed aquaticus humor humani corporis, tam auctoritas Apostoli quam glossa intelligibilia sibi videbantur.  Unde quaesivit a domino Papa, ut exponeret sibi praedictas auctoritates et glossam, et ipse respondet.

 Ariani
Et Bonosiani, 24. q. 3, quidam, vers. Bonosiani.  Sed Ariani sunt illi qui dixerunt filium non coaeternum patri, 24. q. 3, quidam, vers. Ariani.  De secta Manichaeorum habetur, 24. q. 3, quidam, vers. Manichaei.  Sed de ista non continetur hic, sed forte alibi.  Ber.

 Pater verbum et spiritus sanctus
Pater dedit testimonium deitatis quando dixit: hic est filius meus dilectus, in quo mihi bene complacui.  Filius dedit testimonium deitatis quando in monte transfiguratus potentiam deitatis et speciem aeternae beatitudinis ostendit.  Spiritus etiam sanctus dedit tesimonium deitatis quando super baptizatum in specie columbae requievit, vel quando ad invocationem nominis Christi corda credentium adimplevit.

 Duo principaliter
Et ita Christus est duo neutri generis, quia et est Deus et homo, infra, de haeret., cum Christus.  Laur.

 Coniunctione
Id est, ex quibus coniunctis invisibiliter.

 Non solum vitalem
Secundum quod physici dividunt spiritum vitalem scilicet et animam.  Laur.

 Nisi corpus humanum
Cum non possit habitare in sicco, arg. 32. q. 2, Moyses.  Nec corpus humanum vegetari potest, nisi per animam.  Nam si aliquando spiritus malignus corpus mortui hominis subintret, ut 26. q. 5, nec mirum, non tamen illud vivificat, nec unum cum illo efficitur.  Sed illud movet ad instar venti, qui larvam subintrat et movet ipsam.

 Sed phlegma dixisset
Simile supra, de translat., inter corporalia; et supra, de decim., ad audientiam.  Et est arg. non esse recedendum de facili a forma verborum, infra, de spons., ex litteris 1; et C. de liber. praet., si quis; et ff. de iure dot., permittendo.  Et hoc si iuri consonat, alias ad iurisperiti interpretationem recurrendum est, ff. de usufruct. legat., si alii; arg. supra, de consuet., ex litteris; infra, de verb. sign., propterea; et ff. de leg. 3, non aliter.  Ber.

 Moyses
Sic supra, de conse. dist. 2, re vera.  Hic ergo exigitur expressa similitudo inter ea quae sunt in novo testamento et ea quae sunt in veteri, alibi non exigitur diversitas, ne videamur iudaizare, arg. supra, de sacr. unct., cum venisset, vers. verumtamen unctiones etc.  Laur.

 Illis consimiles
Scilicet in frigiditate et caliditate, siccitate et humiditate, quam convenientiam physicorum proprium est assignare, non iurisperitorum.

X 3.41.09 Dolentes referimus

 Somno
Requirit natura requiem, tamen captanda est hora congrua.  Unde Seneca: quies tibi sit, non desidia.  Ovidius sine titulo: stulte quid est somnus gelidae nisi mortis imago // longa quiescendi tempora fata dabunt.  Io.

 Syncopa
de conse. dist. 4, retulerunt.  Unde versus: syncopa de medio tollit quod epenthesis auget.  De istis figuris dicitur infra, de verb. sign., forus.

 Sub poena
Et ita non est canon latae sententiae, sed potius ferendae, supra, de iure patron., relatum, ubi de hoc.

 Divinum officium
Ad quod etiam sine isto praecepto tenentur, supra, de celeb. miss., presbyter.  Et ita qui contra hoc praeceptum faciunt, inobedientiam incurrunt.  Unde videtur quod sint suis beneficiis privandi propter inobedientiam, arg. supra, de maior. et obed., illud.  Quia peccatum paganitatis incurrit quisquis sedi Apostolicae obedire contemnit, 81. dist., si qui sunt presbyteri.  Et infidelis esse convincitur, etiam si fidelis esse videatur, 8. q. 1, sciendum.  Si hoc est verum, immo quia est.  Multi punirentur de inobedientia, quae est gravissimum peccatum, ut patet per iura praedicta.  Sed dicas quod qui canonis inobedientiam incurrit, cum eo mitius agitur quam cum eo qui iudicis inobedientiam incurrit, arg. infra, de cleri. excom., si celebrat; et ff. de recepti., Celsus.  Ber.

 Studiose
Quantum ad officium oris, id est, sine syncopa.

 Devote
Quantum ad officium cordis.

X 3.41.10 Sane cum olim

 Conservetur
Sub fidelibus clavibus, ne sinistra manus ad ea possit extendi, infra, de cust. euch., statuimus.

 Inclinet
Flexis genibus, et potest dicere ista verba: salve lux mundi verbum patris // hostia vera viva caro deitas integra verus homo.  Vel ista: transsubstantientur res istae in corpus et sanguinem tuum domine, ad honorem et laudem nominis tui, ad confessionem peccatorum et ad salutem animarum nostrarum; vel orationem dominicam.  Verba ista transsubstantientur res istae etc., debent dici antequam hostia elevetur ante illa verba: hic est sanguis meus etc.  Postea non debent dici, cum iam sint transsubstantiatae in corpus et sanguinem.  Ber.

 Punire
Ad arbitrium iudicis punientur qui hoc non servaverint, cum poena certa hic non statuatur, supra, de offi. deleg., de causis; et ff. de iure delib., si servus, in fi.  Ubicumque enim poena non statuitur, ad arbitrium iudicis imponitur.  

X 3.41.11 Cum creatura

 Pro anniversariis
Anniversarium dicitur quod pro defuncto fit anno revoluto a die mortis suae.  Sed dicitur hic anniversarium officium, scilicet quod fit quotidie pro defunctis, quod facere debent sacerdotes, quia animae defunctorum solvuntur aut orationibus et sacrificiis sacerdotum, aut precibus sanctorum, aut ieiuniis et eleemosynis cognatorum, 13. q. 2, animae defunctorum.  Et quia nescimus quibus prosunt pro omnibus haec sunt facienda, 13. q. 2, non aestimemus.  Nisi pro illis quos constat in mortali peccato decessisse, 23. q. 5, placuit.  Isti enim negligentes erant in officiis mortuorum, unde mandat Papa ut torporem negligentiae abiiciant, et missarum solemnia celebrent pro anniversariis defunctorum conventualiter, et pro festo cum advenerit et missam de feriis celebrent quando non est festum, ita quod non dimittant officium mortuorum, et in conventu non singualiter, cum paucis forsitan nolebant plures missas dicere.

X 3.41.12 Te referente

 Sufficiat
de conse. dist. 1, sufficit; et supra, de celeb. miss., consuluisti; nisi in nativitate domini, ut ibi dicitur.

 Digne unam
Et melius est celebrare illam de illa die quam aliam, supra, de celeb. miss., quidam.

 Sypontina
Archiepiscopus Sypontinus die coenae domini de antiqua consuetudine conficere tenetur chrisma in ecclesia Sypontina.  Sed idem archiepiscopus eodem die mane de consuetudine accedit ad Garganicam ecclesiam, ut recipiat ibi peregrinos illius loci, et ibi a clero et populo ipsius loci celebrare compellitur.  Unde super hoc imploravit consilium Papae.  Et Papa respondet quod tantum in ecclesia Sypontina, in qua tenetur chrisma conficere, debeat celebrare.  Et sic est arg. quod missa sit de substantia confectionis chrismatis, sicut dici consuevit quod sit de substantia collationis ordinum, arg., supra, de translat., inter corporalia.

X 3.41.13 Perniciosus

 Consuetudinem
Nota quod consuetudo attenditur in sacramento altaris, sic etiam consuetudo attenditur in baptismo, de conse. dist. 4, de trina.  Et in ipsa missa consuetudo metropolitanae ecclesiae et in aliis divinis officiis ab aliis ecclesiis suae provinciae debet observari, de conse. dist. 2, institutio; et 12. dist., placuit.  Sic et in matrimonio quandoque attenditur, infra, de cognat. spir., super eo; et in ieiunio, infra, de observ. ieiun., consilium § 1.  Et sic patet generalem ecclesiae consuetudinem ab omnibus esse observandum, 100. dist., contra morem.  Et sic saltem credamus, quod haec consuetudo a sanctis ecclesiae patribus fuit instituta, quasdam enim consuetudines solus usus approbavit, 11. dist., ecclesiasticarum.  Et ita solo usu antiquorum patrum ponitur plus de vino quam de aqua.  Et alia ratio posset assignari: vinum delectabilius est ad bibendum quam aqua, et ideo ponitur plus de vino quam de aqua.  Nam si plus poneretur de aqua, non transiret ita suaviter, et ne horrorem generaret, unde posset periculum imminere, quia aqua malum stomachum facit.  Quare aqua misceatur cum vino dicitur supra, de celeb. miss., cum Marthae § quaesivisti, ad fine.  Sicut dicitur de sanguine Christi, quia sub alia similitudine sanguinem Christi bibis, ne aliquis horror sit, de conse. dist. 2, panis.  Ber.

X 3.41.14 Litteras tuas

 Confessus
Ergo pro convicto haberi debet, supra, de confess., cum super; et C. de confes., confessos.

 Fermentato
Quod quidem non licet, quia scriptum est: non in fermento veteri, sed in azymis sinceritatis etc.  Unde dixit Hug. quod si quis conficeret de fermentato pane in ecclesia occidentali, nihil fieret, de conse. dist. 2, in sacramento corporis.

 Ligneo
Quod non licet, de conse. dist. 1, vasa.  Propter hoc tamen non minus conficeret, quia olim in vasis ligneis conficiebant sacerdotes, sed propter decus ecclesiae Sylvester Papa viii instituit, ut vasa argentea essent in ecclesia, ut de conse. dist. 1, vasa.  De aere aut auricalco provocat, nec hodie de ligno vel vitro fieri debet, de conse. dist. 1, ut calix.

 Iterans
Non super his criminibus super quibus inquisitio facta fuit, sed super aliis, infra, de accusat., de his; infra, de collus., in tantum.  Quia crimina semel dimissa, iterum in ultionem venire non patimur, 24. q. 4, si illic.  Et de delicto unius hominis non est saepe quaerendum, ff. naut. caup. stab., licet § ulti.

 Sine igne
Quod fieri non debet, quia legitur: ignis in altari meo semper ardebit, et ille ignis luxit sub aqua septuaginta annis, qui extinctus fuit Antiocho vendente sacerdotium Iasoni, 1. q. 1, sicut eunuchus.  Item nec sine aqua sacrificare potuit, sed utrumque in calice mixtum esse debuit, quia utrumque de latere salvatoris exivit, supra, de celeb. miss., in quadam; de conse. dist. 2, in sacramentorum; et de conse. dist. 2, sic in sanctificando.  Alios errores de isto sacramento habes de conse. dist. 2, cum omne crimen.

 Nimia desipientia
Unde ei parcendum non fuit, quia ab aliis quaerere poterat, 37. dist. § cur ergo; et 37. dist. § ut itaque; et 38. dist., qui ea; et de conse. dist. 2, scriptura.  Ber.

