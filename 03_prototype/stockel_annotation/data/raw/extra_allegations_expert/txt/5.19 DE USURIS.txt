X 5.19 DE USURIS

X 5.19.01 Plures clericorum

 Generalis concilii
Scilicet Turonensis, cuius est hoc capitulum.

 In clero
Maxime, quia idem est de laicis.

 Aliud genus
Multa enim sunt genera usurarum, arg. 14. q. 3, si foeneraveris; 14. q. 3, putant; 14. q. 3, plerique.

 Deductis expensis
Deducendae sunt expensae.  Et quod superest est fructus, ff. solut. matrim., fructus; ff. de pet. hered., si a domino vel a patre § fructus, in fi.; et 12. q. 2, vobis; et C. de fruct. et lit. exp., hoc fructuum.  Et ipso iure per fructus perceptos liberatur pignus, C. de distract. pign., fundum; et C. de pigner. act., quod ex operis; et C. de pigner. act., creditor qui praedium.  Fructus enim semper computantur in sortem, infra, de usur., quoniam; et infra, de usur., conquestus.  Et hic expensae istae non debent esse superfluae, arg. ff. de rei vend., in fundo.  Et illae tantum sunt deducendae quae in ipsam rem necessario factae sunt et pro fructibus colligendis, C. de pignorib., in summa.  Potest ergo rem retinere donec deducat expensas.  Sed quid si restituit rem nondum deductis expensis?  Petat per conditionem indebiti, ff. de impen. in re. dot., quod dicitur § si dos; vel per contrariam actionem pignoratitiam, ff. de pigner. act., si necessarias.

 Post huiusmodi
Maxime quoniam idem erat ante, 14. q. 4, si quis oblitus; et infra, de usur., cum tu.

 Beneficium
Hoc ita potest intelligi, puta laicus aliquis iniuste detinet possessionem aliquam quae fuerat clerico in beneficium assignata.  Licitum est clerico de manu laici taliter eam redimere, ut ecclesia vel ipse clericus fructus taliter perceptos retineat.  Nec est usura, cum tantum suum recipiat, quia sic forte possessio ad ecclesiam reverteretur hoc modo, quia forte alias non poterat recuperari.  Et idem est si esset feudum ecclesiae, quia fructus ecclesiae non computabit in sortem, infra, de usur., conquestus.  Sed ecclesia interim servitia a vasallo recipere non debet, supra, de feud., insinuatione.  Idem intelligo de laico quod hoc modo sibi licet redimere possessionem de manu iniusti detentoris.  Alienam tamen possessionem taliter redimere non posset, quia fructus illi non sunt sui.  Unde si illos retineret, usura esset.  Idem esset de clerico si possessionem ecclesiae quae non fuit sibi pro beneficio assignata taliter in pignus reciperet, nisi de licentia ecclesiae hoc faceret, quasi percipiendo eos nomine ecclesiae.  Ber.

X 5.19.02 Quoniam

 De possessionibus vel arboribus
Sic supra, de usur., plures; et infra, de usur., conquestus; et supra, de empt. et vend., ad nostram; et supra, de pignor., cum contra; C. de pigner. act., quod ex operis; et C. de pigner. act., creditor qui praedium; C. de pac. pign., qui pactus; et C. de pac. pign., quoniam; et ff. de pigner. act., si convenerit.

X 5.19.03 Quia in omnibus

 Multi
Propterea quia multi sunt, non excusantur, 2. q. 1, multi, in fi.  Et etiam si omnes homines essent usurarii, simile 32. q. 7, flagitia.  Cum in veteri testamento et novo prohibitae sunt usurae, infra, de usur., super eo.  Immo etiam iure civili usurae prohibitae sunt, unde nullo iure peti possunt, in Auth. de eccl. titul., in princ., coll. 9.  Licet non observetur, quia ibi dicit Iustinianus se quatuor synodos generales observare, sed Nicaena synodus est una de quatuor principalibus quae ita observari debet, sicut quatuor Evangelia, 15. dist., sicut.  Et in Nicaena synodo prohibetur usurae, 47. dist., quoniam multi.

 Accipiant sepulturam
Idem est de quolibet quem constat decessisse in mortali, 13. q. 2, pro obeuntibus; 23. q. 5, placuit; 21. q. 3, Cyprianus; et supra, de statu monach., monachi, cum similibus.

 Oblationes
Sic 90. dist., oblationes; et 17. q. 4, miror; supra, de rapt., super eo, ad fi.  Et nihilominus excommunicandi sunt, si non satisfaciant, infra, de usur., praeterea; et supra, de iureiur., debitores; et supra, de iureiur., ad nostram 1.

 Reddere
Sed cui debet restitui?  Danti?  Non videtur, 17. q. 4, sunt qui; 12. q. 2, nulli liceat.  Ala. dixit quod episcopo loci.  Sed potius credo quod illi qui dedit, et ille postea restituat ei a quo recepit, arg. infta, de usur., cum tu; et supra, de homic., sicut dignum § eos.

X 5.19.04 Super eo

 Dispensationem
Arg. quod praetextu boni malum fieri non debet, 1. q. 1, non est putanda; 33. q. 5, si dicat; et 14. q. 5, nolite; 14. q. 5, immolans; 14. q. 5, forte; 14. q. 5, neque.  Arg. contra 28. q. 1, non oportet.  Dic ut plene dictum est supra, ne cler. vel mon. saecul. neg., non magnopere, in magna notula.

 Mentiri
22. q. 2, ne quis arbitretur, ubi de hoc.

X 5.19.05 Cum tu

 Decretum
Supra, de usur., quia in omnibus.

 Privandos
Et ita canon ille supra, de usur., quia in omnibus, non est latae sententiae sed ferendae.  Ber.

 Donec
Ergo quam cito restituunt sunt ipso iure restitui communioni, arg. 81. dist., si qui sunt.  Tamen post satisfactionem relaxandum est interdictum.

 Ad excusandas
Haec verba sunt 16. q. 1, praedicator.

 Sive post
Arg. quod constitutio retrotrahitur, et hoc ideo dicit quia crimen istud ante illam constitutionem prohibitum erat utroque testamento, supra, de usur., super eo.  Hoc enim divinum fuit praeceptum, 14. q. 4, quoniam multi.  Quando constitutio retrotrahitur dictum fuit supra, de consti., quoniam.

 Per poenam
Statutum supra, de usur., quia in omnibus; et etiam per excommunicationem, infra, de usur., praeterea.  Sed quare fit mentio in omnibus commissionibus de poena illius canonis supra, de usur., quia in omnibus, et non de excommunicatione?  Respondeo: quia ab illa semper incipiendum est tamquam a minori, et postea infligenda est maior si hoc meruit proteruitas contumacis, supra, ut lite non cont., quoniam, in fi.

 Non superstitibus
Sed pone quod ille cui debet restitui usura longe sit absens.  Numquid tenetur usurarius mittere ad eum usuras?  Tenetur quidem sed sumptibus illius absentis, arg. ff. de oper. lib., opere enim.  Si autem sumptus itineris rei summam excedant, det pauperibus, arg. huius capituli, 2. q. 6, anteriorum.  Et hoc intellige si usurarius novit ubi habitet.  Quia si ignoret, non tenetur inquirendo vagari, arg. ff. de oper. lib., quod nisi, in fi.  Et quousque fieri potest restitutio illi qui solvit, numquam illa pecunia debet dari pauperibus, supra, de homic., sicut dignum § eos; et supra, de iureiur., ea te.

 Restituatur
14. q. 6, si res aliena.

 In facultatibus
Et licet amiserint usuras nihilominus tamen tenentur propter moram quae illis nocere debet.  Unde omnia refundere debent si alias facere possunt, arg. ff. de vi et de vi arm., praetor ait § rectissime; et ff. de leg. 1, cum res legata.  Sed si nihil habent, liberantur ex toto, ut hic.  Si tamen ad pinguiorem fortunam pervenerint, tenentur ut prius, supra, de solution., Odoardus; et ff. de cess. bon., si debitoris.  Arg. 26. q. 6, si quis de corpore; et 26. q. 6, de his vero; et insolidum, nec habetur ratione ne egeat, licet alias dicat lex quod qui bonis cedit, non convenitur postea, nisi in quantum facere potest, ff. de cess. bon., is qui.  Ala.

 Evidenter
Si enim credatur habere, verberibus veritas eruatur, 5. q. 5, illi qui; 14. q. 6, si res aliena.  Vel iuret se non habere unde reddat, quod potius videtur quia non debet illa poena puniri, ut hic dicit, quia inanis est actio etc., ff. de dolo mal., nam is; et supra, de restit. spol., olim vobis.

 Debent vendi
Ex hoc videtur quod ad quemcumque perveniat res empta de pecunia usuraria, tenetur illam restituere.  Licet enim res emptae ex tali pecunia pervenerant ad filios vel consanguineos usurariorum, nihilominus venduntur, ut hic dicit.  Quia res illa succedit loco alterius pecuniae, ff. de leg. 2, imperator, in fi; et ff. de leg. 3, fideicommissa § si rem suam; et supra, ut lite penden., ecclesia 1, ubi de hoc.  Quod verum est ubi ex causa lucrativa res pervenit ad ipsum.  Si vero ex alia causa, puta quia emit ignoranter, secus esset forte.  Et speciale est hoc in re empta ex pecunia foenebri, alias regulare est quod in re empta ex pecunia tua, non nomine tuo, nihil iuris habes, C. de rei vend., si ea pecunia; et C. de probation., ad probationem; et ff. de fur., qui vas, in fi.; alium casus habes C. de rei vend., si ut proponis; tertium C. arb. tut., curator; et supra, de pecul. cler., inquirendum.  Ala.

X 5.19.06 In civitate

 Comparant
Non decepti in iusto pretio, sed scienter plus emerunt propter dilationem solutionis.  Si enim decepti essent quia darent ultra pretium iustum, non haberent speciem usurae, quia licet contrahentibus sese adinvicem decipere, ff. de minor., in causae § in pretio usque ad dimidium iusti pretii; supra, de empt. et vend., cum dilecti; et supra, de empt. et vend., cum causa; C. de rescind. vend., rem maioris.  Ala.

 Non valent
Immo videtur quod tantum valeat.  Res enim tantum valet quantum vendi potest, ff. ad Trebel., explicito § si heres; et ff. ad leg. Falc., quaerebatur; et ff. de fur., si quis uxoris § ulti.; et ff. de mort. caus. donat., mortis causa § ulti.; et ff. de lege Rhod. de iac., si laborante § portio.  Pretia enim rerum non ex affectu singulorum, sed communiter aestimantur, ff. ad leg. Falc., pretiat.  Arg. contra ff. mand. vel cont., cum servus.  Sed hic non fuit emptio facta aestimatione communi.  Ber.

 Ex talis forma
Simile supra, de pignor., illo.  Et ita forma contractus inspici debet ad hoc ut usurarius censeatur, quia omne esse est ex forma.  Sed non est semper verum in casu isto, ut infra dicitur.  Ber.

 Usurarum
Arg. contra supra, de usur., consuluit, ibi solvitur.  Ber.

 Venditores
Isti venditores propter dubium excusantur a peccato, alias non venditur, infra, de usur., naviganti, in fi.  Unde propter dubium excusantur a peccato usurarum.  Et expone, peccatum, scilicet usurarum, infra, de usur., naviganti.  Et secundum illam intellige istam, licet enim ex forma non sit contractus usurarius, potest tamen fieri in fraudem usurarum, unde aeque tenetur, arg. supra, de pignor., illo.  Et quodcumque nomen imponas, usura est, 14. q. 3, si foeneraveris; et 14. q. 3, putant.

 Nisi dubium
Infra, de usur., naviganti, ubi de hoc.  In tali dubio potius esset abstinendum, quia quandoque dicunt aliqui se dubitare ubi non est dubitandum et econverso.  Et tutior via est eligenda, infra, de cleri. excom., illud.  Unde dicit saluti suae bene consulerent etc., quia periculum est in his.  Ber.

 Occultari
Quia secretorum Deus cognitor est, 32. dist., erubescant; et 2. q. 5, consuluisti.  Quem non latet peccati qualitas neque peccantis affectus, 24. q. 3, Deus quando.  Tanc.

X 5.19.07 Praeterea

 Interdicas
14. q. 3, per totum; 14. q. 4, per totum; et 47. dist., quoniam multi.

 Suspendas
Talis enim repellitur ab obtento, ut hic dicit, et 14. q. 4, si quis oblitus; et 14. q. 4, quoniam multi.  Et repellitur ab obtinendo multo fortius, infra, de excess. praelat., inter dilectos.  Sed numquid episcopus potest cum tali dispensare?  Dico quod sic post satisfactionem et poenitentiam, quia hoc non prohibetur.  Et hoc probatur per hanc decretalem.  In antiqua dicebatur quod ad praesentiam Papae tales mittantur.  Unde collige quod episcopi cum talibus misericorditer agere possunt.  De hac materia traditur supra, de iudic., at si clerici.

 Excommunicationis
Primo inflicta poena illius constitutionis, supra, de usur., quia in omnibus.

X 5.19.08 Conquestus

 Sortem recepistis
Deductis etiam expensis, ut supra, de usur., plures; et supra, de usur., quoniam, ubi de hoc.

 De feudo
In isto casu fructus non computantur in sortem.  Interim tamen non debent servitium recipere a vasallo, nec est usura.  Sic supra, de feud., insinuatione.  In quo casu potest etiam intelligi supra, de usur., plures.  Sed ibi illud exponitur, dic ut ibi.  Habes ergo unum casum in quo non committitur usura ultra sortem recipiendo, ut supra, de usur., plures; et hoc favore ecclesiae.  Item et in alio infra, de usur., salubriter, alias etiam posset attentari quod usurae possunt peti etiam secundum canones, ut cum vendo tibi praedium, et trado et percipis fructus nec solvis mihi pretium ad terminum, C. de usuri., usuras emptor.  Quia huiusmodi usurae non quasi usurae sed quasi interesse petuntur, arg. 14. q. 4, quoniam multi, ibi: ad quaestum; et 14. q. 4, si quis oblitus, ibi: aliqua incrementa; et ff. pro soc., socium qui.  Damna vero et interesse secundum canones peti possunt, 12. q. 2, si quis de clericis; et supra, de for. compet., dilecti; et supra, de fideiuss., pervenit; et supra, de fideiuss., constitutus.  Et arg. ff. de eo quod cert. loc. dar. op., arbitraria § nunc de officio.  Et maxime in contractibus bonae fidei ubi usurae veniunt ex mora, ff. de usuri., mora § in bonae; et ff. de peric. et comm. rei vend., venditori; et C. de act. emp. et vend., fructus.  Quia non dicitur usura sed potius interesse, quia non dicitur recipere ultra sortem.  Et quod dicit, quicquid sorti accedit, usura est.  Illud potest intelligi in mutuo vel ubi aliquid excogitatur in fraudem usurarum.  Illud nota quod duo sunt contractus qui de sui natura volunt esse gratuiti, ut mutuum et commodatum.  Mutuum enim nisi sit gratuitum statim usura est.  Unde illud, mutuum dantes, nihil inde sperantes, infra, de usur., consuluit.  Item commodatum si non sit gratuitum et pecunia recipiatur pro re commodata, desinit esse commodatum et in locationem transire videtur, non tamen est usura.  Item si vendo tibi fundum iusto pretio ea lege, ut quandocumque tibi solvero pretium quod mihi das, fundus ad me revertatur, C. de pac. inter emp. et ven., si fundum.  In casu isto lucratur fructus.  Alias si modicum esset pretium, praesumitur contractus in fraudem usurarum, supra, de empt. et vend., ad nostram.  Et praecipue si emptor consuevit exercere usuras, supra, de pignor., illo.  Item ubi pecunia datur ad pompam, possum inde recipere mercedem, quia non est mutuum, sed potius commodatum sive locatio, ff. commodat., sed mihi § non potest; et ff. commodat., saepe.  Item ubi aliquid apponitur nomine poenae, dum tamen non in fraudem usurarum, 12. q. 2, fraternitas.  Tamen in omnibus praedictis casibus non dicuntur usurae, sed potius interesse videtur.  Laur.

X 5.19.09 Tua nos

 Cogendi
Tenentur filii pro parentibus pro hereditaria portione, et illi ad quos bona usurariorum pervenerunt, ut hic dicitur, et ff. de regul. iur., ex qua persona.  Sed pone quod alter heredum efficiatur non solvendo ante restitutionem usurarum.  Numquid alter convenitur insolidum?  Non videtur, ff. de fideiussor., inter fideiussores; ff. de fideiussori. tut., si fideiussores.  Satis potest dici quod insolidum conveniri possunt quia omnia bona defuncti erant illi obligata, arg. supra, de usur., cum tu; et praecipue cum succedit in crimen.  Heredis enim succedentis in vitium, par fortuna habenda est, C. de fruct. et lit. exp., litigator.  Et etiam heredis ignorantia, defuncti vitium non excludit, ff. de diver. temp. praescr., cum heres.  Si ergo heres succedat in bonis defuncti, sive heres idem crimen committat sive non, semper tenetur restituere usuras quas defunctus extorsit, in quantum se extendit illius hereditas, ut hic patet.  Et econverso heres potest repetere usuras extortas a patre, infra, de usur., Michael.  Vincen.

X 5.19.10 Consuluit

 Concedit
ff. quod metus cau., non est § si foenerator.

 Sperantes
Supple causa mutui, in spe lucri principaliter posita.  Secundario tamen aliquid sperare non puto malum ut et ipse serviat illi, arg. 61. dist., quid proderit; et 59. dist., si officia.  Nec etiam recipere ex tali spe, arg. 1. q. 2, quam pio.  Immo naturaliter debitor est illi obligatus ad antidora, ff. de pet. hered., sed si lege § consuluit; et supra, de testamen., cum in officiis.  Ala.

 In lege
14. q. 3, putant; et 14. q. 3, plerique.  Ber.

 Male agere
Arg. contra supra, de usur., in civitate.  Illud intelligitur quantum ad iudicium ecclesiae, et potest excusari illud propter dubium istud de iudicio animae, ut hic patet.  Et ita non est contra ibi quo ad formam contractus usurarii non dicuntur.  Sed isti propter intentionem quam habuerunt iudicandi sunt in iudicio animae male agere.  Et inducendi sunt, sed non compellendi ut sic recepta restituant.  Nec tamquam usurarii puniendi sunt, sed re vera quo ad Deum usurarii videntur, quia restituere tenentur sic accepta.  Et hic habes manifeste quod intentio facit hominem usurarium.  Intellige cum effectu sic et expectatio, 14. q. 3, si foeneraveris; et 14. q. 4, si quid clericus.  Ber.

X 5.19.11 Quam perniciosum

 Se tueri
Id est, in quolibet crimine manifesto, supra, de appell., cum sit Romana.  Alias si iniuste gravaretur, non est appellatio deneganda.  Sic multotiens condemnaretur iniuste qui foret absolvendus, supra, de except., cum inter.  Et ita intellige de his qui appellant existendo in crimine.  Et hoc constat, quia non exprimit iustam causam appellandi.  Alias non audiretur ante sententiam appellans, supra, de appell., ut debitus.

X 5.19.12 Post miserabilem

 Principes
Quorum legibus in temporalibus subiiciuntur Iudaei, 8. dist., quo iure; et C. de Iuda., nullus.  Pari ratione alios contra eos protegamus, arg. supra, de mut. petit., per totum.  Maxime in his in quibus legem suam offendunt, supra, de usur., consuluit; et 14. q. 4, quoniam; et 14. q. 4, ab illo.  Vincen.

 Communionem
Sic infra, de usur., quanto.

 Denegari
Non est dubium quin poena corporali puniantur Iudaei per ecclesiam et etiam pecuniaria, 28. q. 1, saepe, in fi.; 17. q. 4, constituit.  Ita tamen quod usque ad vindictam sanguinis non procedat, supra, de rapt., in archiepiscopatu.  Sed contra quia nihil ad nos de his qui foris sunt, 2. q. 1, multi; et supra, de divort., gaudemus.  Solutio: quod dicitur ibi, nihil ad nos etc., illud intelligitur in quantum Deum offendunt.  Sed in quantum hominem offendunt secus est.  Vel potest intelligi illud de directa coertione quam in eos non exercemus; secus indirecta, ut hic, et supra, de decim., de terris.  Cum etiam propter delictum efficiuntur de foro nostro, supra, de iudic., novit; et supra, de for. compet., cum sit; et 6. q. 3, placuit; et supra, de rapt., de illis.  Et de hoc dictum est supra, de Iudae. et Sarrac., ita quorundam.  Ber.

X 5.19.13 Tuas dudum

 Desistere
Relaxato prius sacramento, supra, de iureiur., ex administrationis.  Et hanc relaxationem potest petere qui iuravit, cum huic petitioni non renunciaverit, ut supra, de renunciat., cum inter; et supra, de his quae vi met. caus. fi., ad audientiam.  Immo etsi iuravit non petere absolutionem potest illud denunciare, supra, de iureiur., quemadmodum.  Et licet ob privatum commodum denunciet, non tamen repellitur ab ea, quia proderit usurario cum poenituerit, arg. 8. q. 1, sunt in ecclesia.  Ber.

 Vel restituere
Sic supra, de iureiur., debitores; et supra, de empt. et vend., ad nostram.

X 5.19.14 Quia frustra

 In legem
Eandem scilicet, ff. quod metus cau., isti quidem; et supra, de appell., an sit; et supra, de appell., constitutis 1; et C. de iure delib., scimus § si vero postquam.  Arg. contra supra, de appell., dilectis filiis, ubi decanus qui non detulit appellationi auditur appellans in eodem negotio.  Et idem videtur si in alium delinquat, ff. de ritu nupt., filio patroni § 1, ubi patronus qui contra unam legem venit beneficium alterius amisit, ff. de minor., auxilium, in fi., ubi minor delinquens beneficium restitutionis amittit.  Vincen. et Io. reliquerunt hoc disputationi, utrum delinquens contra legem unam aliarum perdat beneficium.  Ego non credo quod propterea perdat beneficium alterius, quia sic puniretur in eo in quo non deliquit.  Sufficit ergo quod amittat legis beneficium quam contempsit, ut dicunt primae concordantiae.  Et illa lex ff. de minor., auxilium, loquitur in crimine, ubi non restituitur minor, nec illa ff. de ritu nupt., filio patroni, obstare videtur.

 Restituerit
Numquid sufficit cautio de restituendo?  Respondeo quod non, arg. supra, de re iudic., cum aliquibus; ff. de pigner. act., quod si non solverit.  Nisi forte magna causa intervenerit, arg. ff. de re iud., si se non obtulit § ait praetor.  Puta si non sit solvendo, tunc sufficit praestare cautionem quod ipse restituet et audiri debet, ut postea alii restituat, arg. supra, de restit. spol., olim vobis; et supra, de solution., Odoardus; et ff. de cess. bon., si debitoris.  Vel si ille cui debetur consentiat, quia satisfactum intelligitur, ff. de pigner. act., si rem § omnis; arg. supra, de re iudic., quod ad consultationem.  Item quid si nullus agit contra istum pro usuris?  Dixit Io. et Tanc. quod facta denunciatione in publico si nullus apparet qui petit, debet iste audiri per litteras sicut facit qui rem invenit alienam, ad evadendum poenam furti denunciet publice, ut cuius est res veniat, ff. de fur., falsus § qui alienum.  Hoc non credo sufficere, non enim excusatur usurarius si nullus repetat ab eo vel si denunciet.  Immo etiam tenetur usuram restituere saltem pauperibus si nullus apparet cui restituat.  Aliter non liberatur a peccato, ut supra, de usur., cum tu.  Unde cum non sit adhuc emendatus, si in crimine perseveret retinendo alienum non est audiendus.  Et hoc patet per litteram istam.  Quia nisi restituerit vel adhuc restituat cum effectu, ergo beneficium legis habere non debet, cum adhuc contra illam in crimine perseveret.  Unde potest ei dici, eiice primo trabem de oculo suo, quam festucam de oculo fratris tui, 1. q. 1, multi; et 3. q. 7, infames § porro, in fi.  Et ita iudex non procedat per litteras tales, nisi postquam constiterit, quam plene purgatus fuerit.  Et hoc intellige cum est manifestus usurarius, alias iudex non denegaret ei audientiam.  Et sic iudex ex officio suo potest eum repellere exemplo Domini, 3. q. 7, qui sine; 3. q. 7, postulatus; et supra, de except., exceptionem; et infra, de usur., cum in diocesi; et supra, de usur., quam perniciosum.  Arg. idem erit si non sit manifestus usurarius, et reus excipiat quod non debet audiri, cum eodem reatu criminis involvatur, probatione recepta non auditur nisi restituat, ut dixi.  Item quid si aliquis contendat in iure cum ipso impetrante, et appellatur ante causam, numquid expedietur ante causam appellationis?  Arg. est hic quod sic ex eo quod dicit, nisi prius restituerit etc.  Si usurarius impetrator appellet, non audirem illum interim per litteras illas.  Item habes hic quod litterae quae ab initio non valent, postea convalescunt, supra, de for. compet., verum; supra, de for. compet., licet ex suscepto; et supra, de for. compet., ex tenore.  Et hoc verum est quando ab initio non sunt nullae ipso iure.  Ber.

X 5.19.15 Cum in diocesi

 Potentum
Unde excommunicari possent si praestant impedimentum volentibus agere contra illos, supra, de offi. deleg., quia quaesitum; et 11. q. 3, iniustum.

 Manifestos
Si intelligas manifestos, id est, notorios, non est opus aliis argumentis, supra, de accusat., evidentia; supra, de iureiur., ad nostram 3; et 2. q. 1, de manifesta.  Si autem loquitur de manifestis non notoriis, secundum hoc evidens probatio requiritur secundum iuris ordinem, 11. q. 3, eorum, in fi.  Ad hoc posset dici quod illud notorium non habet facti perseverentiam, unde aliqua requiruntur argumenta.  Vel dic quod solemnis fama docet ipsos esse usurarios, et ideo per famam et alia argumenta puniuntur, quia sola fama non sufficit ad condemnationem, arg. 35. q. 6, si duo; et 3. q. 3 § item saepe fit; et supra, de iureiur., ex litteris.

 Poteris
Ex officio tuo, ut dixi supra, de usur., quia frustra.  Licet nullus appareat accusator.

X 5.19.16 Salubriter

 In sortem
Hic est casus in quo fructus non computantur in sortem, alios habes notatos supra, de usur., conquestus.

 Onera
Hoc ideo dicit quia fructus dotis cedunt lucro marito propter onera matrimonii, C. de iure dot., pro oneribus.  Ad hoc autem ut maritus lucretur fructus rei dotalis, requiritur ut sustineat onera matrimonii, ff. de dol. except., pater. in princ.  Item oportet quod possessio rei dotalis tradita sit, ff. solut. matrim., de divisione.  Fructus vero percepti ante matrimonium restituuntur mulieri, nec cedunt lucro marito, ff. de usuri., videamus generali § item si dividere.  Similiter fructus et foetus pecudum dotalium lucratur maritus, ff. de iure dot., plerumque § si servi.  Idem est in fundo cretifodino vel argentifodino, ff. solut. matrim., fructus eos § si vir in fundo.  Secus tamen est in foetu ancillarum dotalium, qui non cedit lucro ipsi marito, ff. de iure dot., plerumque § si servi.  Item secus est in lapifodinis, ubi lapis non renascitur et in arboribus non caedendis, ff. solut. matrim., fructus eos § si fundum; et ff. solut. matrim., fructus eos § si vir in fundo; et ff. solut. matrim., fructus eos § sed si cretifodinae.  Item fallit hic illa regula: cuius est emolumentum, eius dicitur esse periculum.  Licet enim ad illos spectet emolumentum rei dotalis, non tamen rei periculum vel evictionis vel deteriorationis, ff. de iure dot., plerumque, in princ.; et ff. de iure dot., plerumque § si praediis; et C. de iure dot., evicta.  Tamen cum distinctione, an res datae in dotem sint aestimatae vel non, ut ibi distinguitur.  Sed hoc est verum nisi res dotalis consistat in numero, pondere, vel mensura.  Nam periculum talium spectat ad virum, ff. de iure dot., res in dotem.  Io.

X 5.19.17 Michael laicus

 Extitit
Alias non teneretur nisi esset heres, supra, de usur., tua nos.

 Adhuc
Hoc expositum est supra, de usur., quia frustra.

 Pater
Hic habes quod filius tenetur ex delicto patris, sic supra, de usur., tua nos.  Et agit ex facto patris, ut hic patet.  Et sic repetitio usurarum datur heredi et contra heredem, ut hic patet.  Cum enim iste agit ex persona patris, ipsum tenetur defendere, ff. de regul. iur., ex qua persona; et ff. de procur., servum quoque § aequum.  Alias denegatur ei actio, ut ibi dicitur.  Sed pone quod iste non agat ex persona patris, numquid obest ei si excipiatur contra ipsum quod pater vel avus receperunt usuras?  Videtur quod sic, quia usurae repetuntur ab herede et a quocumque etiam extraneo, supra, de usur., tua nos.  Immo heres tenetur ex delicto defuncti, etsi nihil pervenerit ad ipsum secundum canonem, supra, de rapt., in litteris; et supra, de sepult., parochiano, ubi de hoc; et 16. q. 6, si episcopum, in fi.; 12. q. 2, episcopus qui filios.  Ergo si agi potest multo fortius excipi.  Et hoc concedit Io.  Quia heres non convenitur hic ex maleficio, sed potius ex quasi contractu ratione indebiti soluti, Inst. de oblig. quasi ex contrac. § item is cui quis per errorem.  Et quod possit sic excipi de facto patris eo agente, satis probatur per hanc litteram.  Sed si non fecisset iste mentionem in litteris de patre, numquid eo agente ex facto suo potest excipi contra ipsum quod pater fuerit usurarius nec restituerit usuras?  Videtur quod non, quia per tales litteras non potest agere de facto patris, ergo nec excipi potest contra ipsum, alias iniquum videtur.  Arg. contra supra, de usur., tua nos.  Sed ille loquitur in ordinario, immo alia ratione videtur quod possit excipi, quia in vitium successit patri, ut supra, de usur., tua nos.  Et sic culpam alienam fecit suam retinendo scienter alienum.  Ergo antequam alium impetat, debet esse illo crimine purgatus, ut dictum est supra, de usur., quia frustra.  Satis videtur quod non possit excipi, arg. huius capituli ex querimonia et commissione, numquam enim clausula illa ponitur in litteris, nisi quando de patre fit mentio in litteris, sicut hic factum fuit.  Sed ita videtur quod possit excipi.  Tenetur enim restituere usuras quas pater extorsit, cum ei succedat in bonis, quod potius credo.  Sed numquid repelli potest ab agendo qui nomine alieno repetit usuras?  Videtur quod sic, arg. 45. dist., sicut non suo.  Sed hoc non videtur, quia nihil in suam utilitatem versum est, nec secundum istum ageretur ad usuras repetendas, immo contra illum qui habuit illam utilitatem.

X 5.19.18 Quanto amplius

 Immoderatasve
Ergo moderatas videtur permittere a contrario sensu, 25. dist., qualis; ff. de iud., cum praetor.  Quod non est verum, supra, de usur., post miserabilem.  Et ita cessat hoc arg. a contrario sensu, C. de episc. et cler., conventiculam.  Et graves usurae dicuntur quae excedunt legitimum modum lege statutum, C. de usuri., eos.

 Commerciis
Sic supra, de usur., post miserabilem.

 Devenissent
Et ita res transit cum suo onere, supra, de decim., cum non sit; et supra, de pignor., ex litteris; et 16. q. 1, si quis laicus; ff. de pigner. act., si convenerit § si fundus.  Ber.

X 5.19.19 Naviganti vel eunti

 Periculum
Quia iste recipiebat in se periculum, videbatur quod quasi quadam compensatione licite aliquid ultra sortem recipere posset, quia periculum pecuniae mutuatae pertinebat ad debitorem, cum sua facta fuisset.  Sed nihilominus est usurarius, cum excedat naturam mutui, ut dictum est supra, de usur., conquestus.  Quia si nullum periculum secutum fuit et aliquid ultra sortem recepit, illud fuit usura, quia cum sit hinc inde mutuum, nihil inde sperare debet iuxta illud: date mutuum, nihil inde sperantes, supra, de usur., consuluit; 14. q. 3, per totum.  Et nulla compensatio sive dispensatio admitti debet ut usura exigatur, supra, de usur., super eo.  Ergo sive recipiat in se periculum sive non, nihil ultra sortem recipere debet.

 Versimiliter dubitatur
Ergo si certum esset, quod tempore solutionis plus valerent, usurarius est censendus, supra, de usur., in civitate; arg. infra, § proxima.  Et ita propter dubium excusatur, quia tam emptor quam venditor aequaliter commodum et incommodum ex dilatione expectat, et est simile C. de solut., cum pro pecunia.  Item arg. est hic quod dubia in meliorem partem interpretari debent, infra, de reg. iur., estote, quia promptiores debemus esse ad absolvendum quam ad condemnandum, supra, de probat., ex litteris; ff. de act. et oblig., Arrianus.  Sed contra videtur, quam potius in tali dubio abstinendum esset a talibus contractibus propter periculum, arg. infra, de cleri. excom., illud.  Quandoque enim aliqui fingunt se dubitare ubi dubitatio non est, tamen relinquendi sunt in talibus conscientiae suae.  Item arg. quod ratione dubii aliquid permittitur quod alias non licet, 13. q. 2, non aestimemus; ff. de ven. inspic., temporibus § ex hoc rescripto; ff. de iud., si quis ex aliena; C. de usuri., si ea lege.  Et ratione huius dubii excusatur, ut in § sequenti.

 Tempore non fuerat venditurus
Alias non excusatur, quia si tunc fuerat venditurus pro minori et ex certa scientia plus recipiat alio termino, usura est.  Et sic intellige supra, de usur., in civitate, ut ibi etiam dixi.

