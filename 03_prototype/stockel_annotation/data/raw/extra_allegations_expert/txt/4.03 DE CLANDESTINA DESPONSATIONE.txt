X 4.03 DE CLANDESTINA DESPONSATIONE

X 4.03.01 Si quis clam

 Viro incumbit probatio
Quia caput est mulieris, 32. q. 6, non moechaberis; 33. q. 5, cum caput; et 33. q. 1, si quis uxorem.  Hoc dixit Rich.  Ex hac littera innuitur, quod sive vir neget desponsationem sive mulier, semper viro incumbit probatio.  Sed hoc non videtur, quia negantis factum nulla est probatio, 6. q. 5, accusator § ulti.; et supra, de elect., bonae 1.  Et ei qui dicit, non qui negat, incumbit probatio, ff. de probation., ei qui.  Dixit Ala. quod viro incumbit probatio, ubi ipse negat clandestine ductam esse uxorem, quia potius negat ius quam factum.  Et qui ius negat, probare debet, ff. de probation., ab ea parte.  Sed ille intellectus non placet, quia ex quo publice confitetur factum coram ecclesia, approbatur matrimonium, infra, de clan. despon., quod nobis.  Dixit Tanc. quod legitur secundum quod dixit Gratian., 32. q. 7, quod proposuisti § sed illud Ambrosii; ut vir dicatur hic a virtute, vel a virilitate, quia stat pro matrimonio, et non a sexu, et mulier a mollitie mentis.  Et dic, viro, id est, qui stat pro matrimonio, vel dicas quod capitulum legitur cum reduplicatione litterae hoc modo, si quis clam desponsaverit aliquam, et mulier negat desponsationem, mulieri incumbit probatio.  Et ideo non resumpsit expresse, quia idem iudicium est de muliere quod de viro, sic 32. q. 7, Apostolus.  Et hoc verum est, et sic servatur, si vir negat matrimonium, mulieri incumbit probatio, et econverso.

X 4.03.02 Quod nobis

 Compellendi
Si alter vel uterque negaverit se contraxisse, non debent compelli ut simul maneant, ex quo non probatur, quia ecclesia non iudicat de occultis, 32. dist., erubescant; et 32. q. 5, Christiana, et hic.  Immo potius sunt abinvicem separandi, quia contubernia vel stupra praesumuntur, 35. q. 5, series.  Ber.

 Rationabilis causa
Puta consanguinitatis, 32. q. 5, horrendus; 35. q. 3, contradicimus; vel affinitas vel aliud, infra, de eo qui cog. consang., super eo.

 A principio
Arg. quod ab initio non valebat, tractu temporis convalescit, supra, de elect., quod sicut § si autem.  Arg. contra supra, de elect., dudum ad audientiam, ubi de hoc; supra, de censib., scientes.  Sed hoc in principio valebat quo ad Deum, licet non quo ad ecclesiam, sed nunc primo declaratur, sic infra, de frig. et malef., fraternitatis, in fi.; simile ff. si serv. vend., sicut autem § sed si quaeritur; ff. de acq. rer. dom., adeo § cum quis, in fi.

X 4.03.03 Cum inhibitio copulae

 Revocata
Per illam constitutionem, infra, de cons. et affin., non debet.

 Praedecessorum
Supra, de clan. despon., quod nobis; et 30. q. 5, aliter legitimum.

 Clandestina
Dicitur clandestinum matrimonium tribus modis.  Uno modo cum non habentur testes, supra, de clan. despon., quod nobis.  Secundo cum non fit cum solemnitate, 30. q. 5, aliter.  Tertio dicitur clandestinum quod fit contra tenorem huius constitutionis, videlicet, non praemissa denunciatione.  Tenet tamen quo ad ecclesiam, sed filii nati inde detecto impedimento illegitimi erunt, ut infra sequitur.

 Quorundam locorum
Ut infra, qui matrim. acc. poss., cum in tua; et supra, de spons., cum in tua.

 Voluerit
Quasi publicum crimen videtur, quia quilibet admittitur, immo quilibet tenetur saltem denunciare, infra, de cognat. spir., tua; et supra, de spons., cum in tua, ubi etiam de hoc.  Consanguinei tamen potius admittuntur quam extranei, 35. q. 6, consanguineos.  Sed pone matrimonium contractum est nulla praemissa tali denunciatione, aliquibus praesentibus quando contrahitur, et scientibus impedimentum, et nihil obiicientibus.  Numquid isti debent admitti postea ad accusandum vel ad testificandum contra illud matrimonium in vita vel etiam post mortem?  Videtur quod non, quia qui scivit, certiorari non debuit, ff. de act. emp. et vend., si res vendita, in fi.; quia denunciatio non fit nisi propter ignorantes.  Item licet contrahentes non fuerint in culpa, tamen scientes impedimentum fuerunt in dolo, et dolus praeponderat culpae, ff. ad leg. Aquil., item Mela, in princ.  Et ex quo factum est publice non admittitur contradictor, 8. q. 1, licet.  Quare isti quibus videntibus et scientibus impedimentum, matrimonium contractum est, non debent amplius admitti, quia non videntur carere suspicione.  Qui ergo debeant admitti post denunciationem, dicitur infra, qui matrim. acc. poss., cum in tua.  Post mortem etiam admittitur accusatio propter bona, infra, qui fil. sint legit., causam quae 2; C. ne de stat. def., quamvis.

 Probabilis coniectura
Nota quod probabilis causa impedit matrimonium contrahendum, supra, de spons., praeterea 2; et supra, de spons., cum in tua; et infra, de cons. et affin., super eo.

 Clandestina
Scilicet, non praemissa denunciatione, ut dictum est supra.  Ber.

 Interdicta
Post causam probabilem allegatam, nec finitam.

 De tali
Scilicet, clandestina vel interdicta.

 Si ambo parentes
Et ideo non prodest opinio ecclesiae, si ambo parentes sciant impedimentum, quin sint filii illegitimi.  Sed quid si unus scit et alter nescit?  Dixit Hug. et Laur. quod quantum ad scientem sunt illegitimi, quantum ad ignorantem legitimi, arg. C. de incest. nupt., qui contra. Quod non credo, immo legitimi sunt, infra, qui fil. sint legit., ex tenore.  Monstrum enim esset partim legitimus, sicut quod aliquis esset partim servus et partim liber, ff. de statulib., si duobus.  Et hoc innuitur cum dicit, ambo parentes.

 Tales
Scilicet, post allegatum impedimentum.

 Poenitentia
Nota quod puniuntur contrahentes, et tamen nullum subest impedimentum.  Sed illud ideo fit, quia contrahunt contra interdictum ecclesiae, unde puniuntur non propter impedimentum, sed quia mandatum ecclesiae contemnunt, infra, de matr. contrac. con. int., litterae.  Mandatum enim iudicis contemni non debet, ut ibi, et ff. ne quid in loc. pub., sicut is.  Et ita est arg. quod iudex potest punire illum qui venire ad eius citationem contemnit, ff. si quis in ius voc. non ierit, ex quaecumque; etiam si ius non habeat actor.

 Malitiose
Qui enim calumniose denunciat, punitur, ut hic dicit.  Et haec poena arbitrio iudicis committitur, supra, de offi. deleg., de causis.  Tamen clericus qui calumniose denunciat, ab officio et beneficio suspenditur, infra, de calumniat., cum dilectus.

