X 1.35 DE PACTIS

X 1.35.01 Antigonus episcopus

 Pacta custodiantur
Reformata per pacta inita inter episcopos qui contendebant adinvicem de iure parochiali.  Et ita est arg. quod pacta legitima custodiantur, 20. q. 1, puellae, in fi.; et 22. q. 4, innocens; et 18. q. 2, Eleutherius.  Pacta enim legitima, quae neque dolo malo neque adversus leges neque quibus fraus alicui fiat, facta sunt, servabo ait praetor, ff. de pacti., iurisgentium § ait praetor.  Pactum vero quod dolo initum est, non valet, infra, de rerum perm., cum universorum; C. de exception., adversus.  Item si alteri sit captiosum, ff. de rescind. vend., si id quod pure, in fi.  Item si sit contra bonos mores, C. de inutil. stipul., ex eo.  Item quod observatum vergit ad dispendium salutis aeternae, non tenet, infra, de pact., pactiones, ubi de hoc.  Item habes hic arg. quod ex nudo pacto oritur actio, 12. q. 2, quicumque suffragio; et 12. q. 5, quia Ioannes; licet sit contra secundum leges, ff. de pacti., iurisgentium § quinimmo.  Igitur nuda pactio obligationem non parit, sed parit exceptionem, quia mortaliter peccat recedendo a pacto, arg. 22. q. 1, praedicandum.  Quia inter simplicem loquelam et iuramentum non facit Deus differentiam, 22. q. 5, iuramenti.  De hoc dic ut habes, 12. q. 2, quicumque suffragio.

X 1.35.02 Quotiens

 Ratihabitio
Et ita si pactum ab initio etiam non teneat, per ratihabitionem superioris fit validum, infra, de transact., sicut.  Argumentum est ergo quod ratihabitio retrotrahitur et mandato comparatur, arg. infra, de clan. despon., si quis.  Sed contra videtur, ff. de his qui not. infam., quid ergo.  Sed distingue utrum tale sit quod ab initio mandare vel concedere potuit qui ratum habet, et tunc mandato comparatur, alias non, ut potes colligere ex fine legis illius ff. de off. procon., observare; et ff. de servitu. rust. praed., per fundum; et infra, de regular., significatum; et infra, de regular., cum virum.  Sed quasi regulare videtur ut ratihabitio retrotrahatur, et confirmet praecedentia, ff. de pignorib., si fundus § si nesciente; infra, de his quae fi. a prael., cum nos.  Ratihabitio tamen habet exceptiones in filia, quae nubit tempore luctus, postea patre ratum habente, ff. de his qui not. infam., quid ergo.  Fallit in pupillo ubi non valet ratihabitio tutoris nisi praesens sit in ipso negotio, Inst. de auct. tut. § tutor; et ff. de auct. tut., obligari § pupillus.  Fallit in servo, ff. de acq. hered., si quis mihi § iussum, ubi debet praecedere iussus domini.

 Solidare
Id est, confirmare.  Et intellige cum causae cognitione, infra, de confirm. util. vel inutil., si quis; et infra, de confirm. util. vel inutil., de confirmationibus.  Alias parum valeret confirmatio in forma communi.  Ber.

X 1.35.03 Qualiter

 Compleantur
Simile 23. dist., psalmista; et illud: et quae procedunt de labiis meis, non faciam irrita.  Et est arg. quod verba cum effectu sunt intelligenda, infra, de cleri. non residen., relatum.  Item nec sufficit voluntas nisi sequatur effectus, infra, de eo qui mitt. in poss. caus., constitutis; simile infra, de re iudic., cum aliquibus.  Arg. contra supra, de bigam., a nobis.

X 1.35.04 Cum pridem

 Dicebat
Iste enim cum esset coniuncta persona, etiam sine mandato audiretur agens pro fratre, ff. de procur., sed hae personae; et de procur., Pomponius § ulti.; et C. de procur., exigendi; et supra, de rescript., nonnulli.  Tamen cavere debet de rato, alias non obesset, C. quib. res iud. non noc., si neque.

 Liti cederet
Haec renunciatio fratri non noceret, licet esset procurator eius et generalem administrationem haberet, ff. de procur., mandato generali; et C. de procur., si procurator; et C. de transaction., transactionis.

 Non duximus
Infra, de transact., statuimus.  Contra solutionem ibi, compositio super decimis facta licita est, ut infra, de decim., ex multiplici; et infra, de decim., nuper.  Hic vero simonia expresse committebatur, recipiendo pecuniam pro re spirituli quam renunciavit.  Item arg. contra infra, de praeben., nisi.  Ibi nulla compositio vel pacto turpis inter partes intervenit, sed iudices pro bono pacis in quos compromissum fuit, statuerunt ut ad tempus certa pecunia solveretur.  Et ideo Papa illam constitutionem ex causa praedicta toleravit.  Sed hic pactio turpis inter partes intervenit.

 Illicitae pactionis speciem
Quia ius spirituale pro pecunia remissum fuit.  Quidam dicunt quod pactum valuisset, si auctoritas Papae intervenisset, arg. ff. de his qui not. infam., furti § qui iussu.  Tanc. dixit quod propter auctoritatem superioris simonia non purgatur, ex quo aliquis est simoniacus.  Si vero cum ius habeo, dedero tibi pecuniam redimendo vexationem meam, non pecco, arg. 1. q. 3, quaesitum; et infra, de simon., dilectus 1; iuxta illud Apostoli: redimentes tempus, quoniam dies mali sunt.  Arg. tamen est contra infra, de simon., Matthaeus.  Sed ibi data fuit pecuniam his qui ius habebant in electione.  Sed videtur quod si compositio esset confirmata per Papam, quod excusati fuissent isti fratres, quia Papa habet plenitudinem potestatis, et potest supra ius dispensare, infra, de concess. praeben., proposuit.  Et de eo quod non est ius, facit ius, 3. q. 6, hoc quippe.  Item ipse naturam rei immutare potest, C. de rei uxor. act., rem, in princ.  Potest dici quod in his quae in sui natura simoniaca sunt in veteri testamento, ut vendere sacramenta et huiusmodi spiritualia, ibi non excusat auctoritas Papae, et secundum hoc intellige quod dixit Tanc.  In his vero quae per constitutionem ecclesiae simoniam inducunt, excusaret auctoritas Papae, quia potest dispensare in talibus.

 Resignavit
Ad cautelam et ex superfluo, quoniam facta renunciatione ipso iure irrita sunt instrumenta, C. de condi. ex leg., dissolute; et infra, de transact., sicut.  Et adversarius potest illa petere, C. ad exhib., si ex quocumque. 

 Restitui faciatis
Arg. contra 7. q. 1, quam periculosum, ubi habes quod Esau recipere postea non potuit quod semel cessit.  Potest dici quod non tenuit renunciatio, cum essent eo tempore spoliati, arg. infra, de restit. spol., sollicite.  Dicas melius quod isti imploraverunt beneficium principis et de gratia restituuntur, et illa renunciatio tacitam habebat conditionem annexam, scilicet, si monachi adimplerent quod mandavit Papa, sic supra, de renunciat., sane.  De hoc dictum fuit supra, de elect., cum inter R.  Sed pone quod monachi iam contulissent ecclesias aliis, quid fieret?  Arg. quod non removeantur instituti, 6. q. 1, eos.  Immo removendi sunt, et monachi tenentur providere illis, 7. q. 1, praesentium; infra, de praeben., inter caetera.

X 1.35.05 Accepimus

 Nominatim
Hoc etiam improbatur a iure civili, quia non possumus pacisci de hereditate alterius, nisi eius voluntate, C. de pacti., de quaestione.

 Canonibus
Qui prohibent successiones in ecclesia Dei fieri, 8. q. 1, Apostolica, supra, de fil. presbyt., ad extirpandas; infra, de fil. presbyt., praesentium; et supra, de fil. presbyt., ex transmissa; et quasi per totum.

X 1.35.06 Cum clerici

 Paciscantur
Pactum istud non valet, quia est contra canones, infra, de censib., prohibemus; infra, de praeben., avaritiae.  Et pactum turpe non valet, infra, de pact., pactiones.  Et iuramentum super hoc praestitum non tenet, infra, de censib., gravis; infra, de iureiur., tua nos 1, arg.

 Pensiones
Sed pone quod facultates ecclesiae sint augmentatae, numquid pensio debet augmentari?  Arg. est hic quod non, infra, de censib., prohibemus.  Sed contra arg. infra, de censib., quanto; et supra, de consti., cum M.  Potest dici quod si diligentia clericorum bona sunt augmentata, non debet augeri pensio, ne diligentia sua sit illis damnosa, C. de alluv., ea quae.  Si vero aliunde bona ecclesiae augmentatae fuerint, tunc potest et debet augeri pensio, quia iusta causa subest ut augmentetur, arg. infra, de censib., quanto.  De hoc dic ut infra, de censib., prohibemus.

 Ecclesiastica
Quae erit depositio, cum simoniaci sint, 1. q. 1, reperiuntur; et 1. q. 1, simoniacos.

X 1.35.07 Plerique

 Reprobamus
Pactum enim tale non nocet ecclesiae quin a quolibet possessore possit petere decimam, ff. de pacti., inter debitorem; ff. de institut. act., si cum villico.  Et arg. ad hoc 16. q. 1, si quis laicus.  Et hoc patet ex eo quod dicit in fine, ecclesiae parochiali reddatur.  Arg. contra ff. de pacti., epistola § pactum, ubi dicitur quod tale pactum iustum est.  Solutio: tale pactum iustum est, ut creditor qui possidet pignus tributum solvat, ut dicit ff. de pacti., epistola § pactum.  Quia et sine tali pacto possessor conveniendus est.  Si vero in contrarium fieret pactum, quantum ad ipsos paciscentes valet pactum, sed non quantum ad dominum tributorum, quia pactum privatorum formam iuris fiscalis non tollit, ut dicit lex praedicta ff. de pacti., inter debitorem; et infra, de for. compet., si diligenti.

 Reddatur
Et ita ecclesia potest agere contra regulares vel saeculares clericos, ut ei reddant quod perceperunt occasione talis pacti.  Posset etiam agere contra possessores si vellet, arg. 12. q. 2, Apostolicos; et C. si tut. vel curat. interven., etiam in his.

X 1.35.08 Pactiones

 Cessare
In spiritualibus enim omnis pactio illicita seu conventio cessare debet, ut 1. q. 1, quam pio; et infra, de simon., tua; et infra, de transact., praeterea quando; et infra, de transact., super eo; et infra, ut eccl. ben., ut nostrum; quia huiusmodi pactiones simoniam inducunt, ut supra, de pact., cum pridem; tacite etiam vel expresse, 16. q. 7, per laicos; item si huiusmodi pactum sive promissio, aut etiam iuramentum vergat in animae detrimentum, ut hic dicit.  Si solus hominem spoliare non possit, inveniat socium cum quo paciscatur, ut simul id faciant, et dividant spolia, 22. q. 4, si ad peccatum; et 22. q. 4, mulier.  Non enim fert opem qui adiuvat ad peccandum, 14. q. 6, si res.  De iuramento habes multa exempla, 22. q. 4, si aliquid; et 22. q. 4, non est observandum, et in pluribus aliis capitulis ibidem.

 Legitimas
Secundum leges turpe pactum non tenet, ff. de ver. oblig., generaliter.  Turpe pactum dicitur sive turpis rei, puta si quis promittat se facturum homicidium vel sacrilegium, ff. de ver. oblig., veluti; et Inst. de inutil. stipul. § quod turpi.  Item pactum quod continet turpem causam non tenet, puta si paciscar ne furti agam vel iniuriam, ff. de pacti., si unus § pacta.  Secundum canones etiam turpes promissiones non tenent, 22. q. 4, unusquisque; et 22. q. 4, in malis promissis; et 22. q. 4, non semper promissa; et 22. q. 4, diffinitio; et 22. q. 4, si ad peccatum; et 22. q. 4, mulier; et hoc est pactum turpis rei.  Pactum turpe dici potest quod fit de turpe rei, ut 22. q. 4, si ad peccatum.  Et pactum dicitur turpe quod fit etiam de re sacra sive spirituali, ut hic, et in omnibus quae in sua natura bona et licita sunt, sed per pactum fiunt illicita.  Item pactum de re cuius commercium per rerum naturam haberi non potest, nullius est momenti; ff. de regul. iur., impossibilium; et ff. de ver. oblig., si stipuler; et Inst. de inutil. stipul., circa princ.  Et generaliter pactum quod contra leges et constitutiones vel contra bonos mores fit, nullius est momenti, C. de pacti., pacta quae; ff. solut. matrim., alia § 1; vel contra senatusconsultum, plebiscita, decreta, edicta principum, ff. de pacti., iurisgentium § praetor.  Sic et impossibile praeceptum nullum est sive sententia, ff. quae sent. sine appel., Paulus.

 Rei turpis
Rei turpis nulla est obligatio, ff. mand. vel cont., si remunerandi § rei turpis.  Ber.

