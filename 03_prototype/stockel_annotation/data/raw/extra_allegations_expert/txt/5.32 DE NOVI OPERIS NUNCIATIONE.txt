X 5.32 DE NOVI OPERIS NUNCIATIONE

X 5.32.01 Intelleximus

 Non dedignantur
In Auth. ut cler. apud prop. episc., ad. fi., coll. 6; et in Auth. de eccl. titul., in princ., coll. 9; et 2. q. 3, Enthemium § hinc colligitur.

 Adiuvantur
Et ita in causa ecclesiastica leges possunt allegare, ut etiam si canones deficiant, possit iudicari secundum leges, 10. dist., lege; et 10. dist., si in adiutorium; 23. q. 2, historia; 54. dist., ex antiquis.  Arg. contra 33. q. 2, inter haec; 32. q. 4, nemo.  Dicas quod legibus utendum est in ecclesiasticis causis nisi canonibus contradicant, quia tunc non, 10. dist., lege; et hic in fine dicitur et facit ad hoc, C. de novo cod. comp., haec quae, ibi: praeterquam si iuris divisione aliqua adiuventur, supra, de maledic., statuimus, ubi de hoc.

 Sive iure sive iniuria
Hoc sumptus est ff. de novi operis nunc., praetor § ait praetor; et ff. de novi operis nunc., si autem.  Et est simile in excommunicatione quae tenet semper sive iusta sive iniusta, 11. q. 3, sententia pastoris.  Tanta est enim vis denunciationis, ut si aliquid fiat post denunciationem ante remissionem vel satisdationem de opere demoliendo, etiam si ius habeat aedificandi, in totum debet demoliri, ff. de novi operis nunc., praetor § 1; et hic; et infra, de nov. oper. nunc., cum ex iniuncto.  Et haec denunciatio facienda est in re praesenti et in ipso opere, et non tantum domino, sed illis qui ibi sunt, ff. de novi operis nunc., de pupillo § nunciare.  De hoc dicitur infra, de nov. oper. nunc., cum ex iniuncto.  Et hoc ideo quia nunciatio ista in rem est et non in personam, ff. de novi operis nunc., operis novi nunciatio.  Unde cuicumque fiat, tenet, ff. de novi operis nunc., cuilibet.  Alibi facta quam in re non tenet, ff. de novi operis nunc., de pupillo § si quis forte.  Quod potest intelligi quod non tenebit quo ad hoc, ut non teneatur demoliri opus factum, cum ius habeat aedificandi, quod fieret si esset factum in re, ut hic dicit.  Et nota quod tot debent esse deunciationes et tot remissiones quot sunt loca in quibus aedificat, ff. de novi operis nunc., de pupillo; et ff. de novi operis nunc., de pupillo § si in pluribus.  Laur.

 In praeiudicium
Haec est alia causa demoliendi aedificium.  In praeiudicium enim ecclesiae parochialis alia fieri non debet, 16. q. 1, ecclesiae; et 16. q. 1, quicumque; et supra, de eccl. aedif., ad audientiam 1; nisi iusta causa subsit, ut ibi dicitur.  Et tunc id fieri debet auctoritate episcopi.

X 5.32.02 Cum ex iniuncto

 Expensis
Sed quare suis expensis debet destruere, cum non fuit ei denuciatum novum opus?  Quia absens fuit, ut hic sequitur in littera.  Immo sufficit quod praestet patientiam, ut monachi destruant, arg. ff. de alien. iud. mut. caus., quia etiam si § item si.  Et heres in poenam non succedit.  Unde sufficit patientiam praestare, ff. de novi operis nunc., cui opus.  Sed dic quod denunciatio fuit facta praedecessori, unde tenetur iste sicut ille, cum ei successerit in vitium, supra, de iudic., quia V; et supra, de restit. spol., saepe.  Et hoc edictum datur heredi et in heredem, cum in vitium succedit et etiam post annum, ff. de novi operis nunc., praetor, in fi.; supra, de testib., significaverunt.  Et sic suis expensis debet demoliri, supra, de nov. oper. nunc., intelleximus; et C. de aedif. priv., de operis novi.  Si vero aedificatum sit domino invito, tunc sufficit praestare patientiam.  Vel si servus sine iussu domini hoc fecit, ff. quod vi aut cla., si alius, 1. resp.; et ff. quod vi aut cla., denique § ulti.

 Cautum sit
ff. de novi operis nunc., hoc edicto § in operis, denegatur huic actio, quia fecit contra denunciationem ante remissionem.

 Nunciatum
Denunciatio novi operis ad ea tantum pertinet, quae solo coniuncta sunt vel in solo fiunt, non ad alia, ff. de novi operis nunc., hoc edicto § hoc autem edicto.  Opus autem novum facit qui aedificando vel detrahendo pristinam operis faciem immutat, ff. de novi operis nunc., hoc edicto § opus novum.  Non autem si quis reficit antiquum, ff. de novi operis nunc., hoc edicto § si quis aedificium; et supra, de Iudae. et Sarrac., consuluit.  Illud praeterea scias quod qui denuciat novum opus, primo iurare debet quod non calumniae causa denuciat, ff. de novi operis nunc., de pupillo § qui opus.  Et hoc iuramentum auctore praetore exigitur antequam iuret, ut ibi dicit.  Et qui simplici verbo nunciat, hoc ipso constituit ipsum qui aedificat possessorem.  Secus si per iactum lapilli, ff. de novi operis nunc., hoc edicto § in operis; et ff. de novi operis nunc., de pupillo § meminisse.  Et ideo melius est hoc facere per lapillum.  Et haec denunciatio locum habet sive fiat ipsi domino sive procutratori, servo vel puero, vel ipsi fabro qui aedificat, ff. de novi operis nunc., de pupillo § nunciare.  Dum tamen in praesenti re ut ibi dicitur, ut dixi supra, de nov. oper. nunc., intelleximus.  Competit autem denunciatio non tantum domino, sed etiam emphyteutae et creditori, ff. de novi operis nunc., in provinciali § ulti; et ff. de novi operis nunc., in provinciali § si ego; et ff. de novi operis nunc., creditori.  Et si aedificetur in publico quilibet civis admittitur ad denunciandum, ut lege praedicta ff. de novi operis nunc., in provinciali § ulti.  Item competit usufructuario sed non contra dominum, ita tamen quod ususfructus non sit deterior, ff. de remission., ait praetor § et verba.  Item servus nunciare non potest, sed ei potest denunciari, ff. de novi operis nunc., de pupillo § 1.  Nisi nomine alterius nunciet, ff. quod vi aut cla., prohibere.  Item si antequam aedificatum esset, aliquis ageret cum vicino ne altius tolleret aedes nec res defendatur, hoc facere debet praetor ut ille praestat cautionem non prius aedificare quam ultro agat ius sibi esse, ff. de novi operis nunc., si prius.

 Remissionem
Remissio quandoque fit expresse, ff. de novi operis nunc., non solum § sciendum; et tacite, scilicet morte, ut eadem lege ff. de novi operis nunc., non solum § morte.  Si autem qui denunciat non vult remittere renunciationem, cautione etiam sibi oblata debet peragere causam si potest usque ad tres menses, et alter tenetur expectare non obstante cautione oblata, si non compleverit causam usque ad tres menses iusta causa impediente, caveat postea de opere demoliendo et aedificat, C. de aedif. priv., de operis novi.  Quidam non habent ibi hanc rubricam, sed est in titulo de aedificatis privatis, et sic intellige infra, de nov. oper. nunc., is cui; et infra, de nov. oper. nunc., significantibus.  Qui enim statim vult docere de iure suo, non tenetur recipere cautionem ut ibi, nisi post tres menses, ut ibi dictum est.

 Non teneat principale
Destructa enim re destruuntur privilegia, arg. infra, de verb. sign., abbate, in fi.; et 16. q. 7, et haec diximus; et supra, de fide instrum., inter dilectos § cum igitur; C. de legi. et const., non dubium; ff. de colleg., collegia; et 18. q. 2, in nullo; ff. de regul. iur., nihil dolo, in fi.; ff. de fideiussor., fideiussor obligari.

 Non fecissent
Nota arg. quod pro monachis quod semper praesumuntur iustam litem movere, cum ipsi sua dimiserint propter Deum, supra, de excess. praelat., nimis iniqua, in princ.  Unde non est praesumendum quod appetant aliena, arg. 12. q. 1, expedit, in fi.  Et est simile 9. q. 2, Lugdunensis.

 Pro vitando scandalo dimittenda
Nota quod pro aliquo scandalo vitando non debet quis mortale peccatum committere, quia utilius scandalum nasci permittitur quam veritas relinquatur, infra, de reg. iur., qui scandalizaverit.  Et illud, sinite illos quia caeci sunt, 11. q. 3, inter verba; supra, de his quae vi met. caus. fi., sacris; et 32. q. 5, ita ne; et 1. q. 7, et si illa.  Alias si aliqua possint fieri vel omitti sine mortali, detrahendum est iuri, ut hic dicit.  Et sic possunt intelligi illa iura 50. dist., ut constitueretur, et omnia consimilia prout hic sequitur in littera.

 Pro scandalo tollendo
Propter quod detrahendum est quandoque severitati, 50. dist., ut constitueretur.  Et ius relaxatur propter scandalum sive multitudinem, supra, de temp. ord., sane, ubi de hoc.  Et propter scandalum etiam matrimonium impeditur, supra, de spons., cum in tua; et supra, de cognat. spir., super eo; supra, de cleri. coniug., cum olim.

 Licet maiorum
Id est, divitum et potentum qui sociam habent multitudinem, 23. q. 4, non potest.  Ber.

X 5.32.03 Significantibus

 Incontinenti
Maxime quia idem est si usque ad tres menses, infra, de nov. oper. nunc., is cui; et C. de aedif. priv., de operis novi, ut plene dictum est in capitulo proximo.  Sed multo fortius si hoc incontinenti probare volebant, quia restitutio etiam differtur si incontinenti offerantur probationes, supra, de restit. spol., litteras; et ff. ut in poss. legat., si is a quo, in princ.; et ff. ad exhib., in hac actione § ibidem; simile supra, de ord. cognit., cum dilectus.

 Inter loquendo decrevit
Et bene, quia non obstante cautione illa oblata tenebatur expectare usque ad tres menses adversarios volentes probare de iure suo, infra, de nov. oper. nunc., is cui; et C. de aedif. priv., de operis novi, prout dictum est in capitulo proximo quae determinatur per hanc decretalem et sequentem.

 Ad Senonensem ecclesiam provocavit
Hic omisso episcopo appellatum est ad metropolitanum, et ideo contra supra, de appell., dilecti filii 3, ubi haec materia plene expeditur.

X 5.32.04 Is cui

 Non obstante
Sed contra videtur, quia si ille cui novum opus denunciatur, satisdederit de opere demoliendo, si apparuerit eum iniuste aedificasse vel per eum non steterit quo minus satisdederit, licite potest aedificare, ff. de novi operis nunc., non solum § si cum possem; et ff. de novi operis nunc., stipulatio; alias incipit ff. de novi operis nunc., de novi operis § 1.  Sed haec intelligenda sunt secundum ea quae hic et in capitulo proximo dicuntur; et C. de aedif. priv., de operis novi.  Et si statim vult probare praeiudicium suum vel usque ad tres menses, auditur, non obstante cautione quae sibi offertur, ut hic dicitur.  Alias recepta cautione aedificat vel statim vel post tres menses.  Et sic intelliguntur contraria.  Et ita est in optione denunciationis, an velit statim docere de iure suo vel usque ad tres menses, an statim recipere cautionem de opere demoliendo et postea procedatur in opere.  Alii dicunt quod est in potestate illius qui aedificat dare statim cautionem, vel expectare ut incontinenti vel usque ad tres menses probet.  Sed contrarium verum est, ut hic patet.

 Trium mensium
Hoc sumptum est de illa lege C. de aedif. priv., de operis novi.  Ber.

