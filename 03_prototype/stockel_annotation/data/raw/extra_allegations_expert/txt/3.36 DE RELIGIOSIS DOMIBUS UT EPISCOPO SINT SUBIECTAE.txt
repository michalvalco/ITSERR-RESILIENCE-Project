X 3.36 DE RELIGIOSIS DOMIBUS UT EPISCOPO SINT SUBIECTAE

X 3.36.01 Nunc autem

 Dedicanda
Id est, consecranda.  Tunc enim appellatur ecclesia, sicut electus in consecratione nomen assumit episcopi.  Sic monachus tunc dedicatur Deo, cum facit professionem, 27. q. 1, virginibus; et 27. q. 1, si quis sacro.  Ber.

 Ad cuius consignationem
Ex istis duobus, scilicet quod dicit baptizaverit et ad cuius consignationem sub annua devotione concurrerint, apparebit ad cuius iurisdictionem debeat pertinere, 16. q. 3, licet in regulis; et 16. q. 5, possessio territorii.  Et hoc videtur habere locum ubi limes certas parochias non distinguit.  Sed si limes distinctus esset, non videtur esse dubitatio quis eam consecraret, nisi alter praescripsisset populum.

 Terminis
Distinctis inter civitates per cives, 10. dist., lege; et 3. q. 6, haec quippe.  Vel terminis novis scilicet, quoniam antiquis bene diffinitur, arg. supra, de paroch., super eo; et 16. q. 3, inter memoratos; et 16. q. 3, dilectio.  Io.

 Locis
Id est, proprietate locorum, quia proprietas loci non facit diocesim, 16. q. 3, licet; et 16. q. 5, possessio territorii; et 16. q. 5, si quis episcoporum.  Eius ergo auctoritate consecrabitur ecclesia, qui populo haec duo sacramenta sub annua consignatione contulit.  Ber.

 Vocetur
Et si ei quaestio moveatur, interim in possessione defenditur, 8. q. 4, nonne; et supra, ut lite penden., a memoria; et supra, ut lite penden., laudabilem.

X 3.36.02 Quia monasterium

 Uniendum
De hac unione dic ut supra, ne sede vac. nih. inn., novit.

 Cuius est diocesis
Per hanc unionem non fit praeiudicium episcopo in cuius territorio est.  Et sic est arg. quod Papa non intendit iuri alterius derogare per suum privilegium, supra, de consuet., cum olim; et supra, de auctor. et usu pal., ex tuarum; et supra, de offi. ord., licet; et ff. ne quid in loc. pub., praetor ait § si quis a principe; et ff. ne quid in loc. pub., praetor ait § merito; et supra, de maior. et obed., cum inferior.  Quia si unicuique episcoporum sua iurisdictio non servatur, ecclesiasticus ordo confunditur, 11. q. 1, pervenit.  Simile supra, de dona., inter dilectos.  Ber.

X 3.36.03 De xenodochiis

 Locis
Supple statuimus.

 In quorum diocesi
Hic manifeste patet quod monasteria et alia loca religiosa pertinent ad episcopum loci de iure communi, 16. q. 5, si quis episcoporum; et 16. q. 7, omnes basilicae; et 18. q. 2, monasteria.  Nisi ostendant exemptionem, 18. q. 2, abbatibus; supra, de praescrip., cum non liceat.

 Ad easdem
Id est, ad eundem censum qui fuit impositus in fundatione debeant dare, infra, de censib., prohibemus; 18. q. 2, Eleutherius.  Vel ex praescriptione, 18. q. 2, servitium.  Vel ex visitatione, supra, de praescrip., cum ex officii.

 Ordinentur
Id est, ordinate exponantur vel regantur.

X 3.36.04 Ad haec

 Auctoritate pontificis
Hoc ideo dicit, quia privatus locum non facit sacrum, ff. de rerum div., in tantum § sacrae; ff. de sepulch. viol., praetor ait § si quis in sepulchro dolo malo; et ff. de sepulch. viol., praetor ait § si quis in sepulchro habitasset.

 Mundanis usibus
Quod enim semel Deo dedicatum est, ad humanos usus amplius redire non debet, 12. q. 2, nulli licet; et supra, de rerum perm., mancipia; et supra, de rerum perm., iniustum; et de conse. dist. 1, ligna; et de conse. dist. 1, vestimenta; et 19. q. 3, quae semel; et ff. de rel. et sump. fun., si quis sepulchrum § 1.  Arg. contra 54. dist., ex antiquis; et 54. dist., frequens.  Prima rubrica vera est regulariter.  Contraria loquuntur de servis, quia eo ipso quod promoti sunt dominis eorum ignorantibus, peccaverunt.  Et ideo in eo puniuntur, quia revocantur in servitutem, excepto sacerdote, diacone et subdiacono qui rediment se.  Diaconus dabit vicarium, ut in capitulo 54. dist., ex antiquis.  Et subdiaconus eodem privilegio gaudet cum diacono, supra, de serv. non ordin., miramur.  Secus est in ecclesiasticis possessionibus, quae spirituales non sunt, quia et illae possunt alienari si expedit, 12. q. 2, sine exceptione; et 10. q. 2 § hoc ius.  Ber.

X 3.36.05 Inter quatuor

 Per regulares
In ecclesia regulari non potest episcopus ponere canonicos saeculares, ut hic patet, et 19. q. 3, quae semel; et 18. q. 2, pervenit; et supra, de rebus ecc. non alien., possessiones; supra, de statu monach., ea quae.  Sed homines districtioris vitae sunt ibi ponendi vel alterius religionis, infra, ne cler. vel mon. saecul. neg., relatum.  Dum tamen haberi possint, alias ponerentur saeculares, ut hic dicitur, quia necessitas legem non habet, supra, de consuet., quanto; et infra, de reg. iur., quod non est; et de conse. dist. 1, discipulos.  Sicut et de saeculari ecclesia potest fieri monasterium, infra, de eccl. aedif., ad audientiam 2.  Ber.

X 3.36.06 Constitutus

 Recognoscebat
Id est, confessus fuerat ius patronatus ad vestram ecclesiam pertinere.

 Ius episcopale
Quid sit ius episcopale et in quibus consistat, habes supra, de offi. ord., conquerente; et supra, de offi. ord., dilectus, in glossa.

 De iure communi
16. q. 7, omnes basilicae; et 18. q. 2, monasteria; et supra, de relig. dom., de xenodochiis.

 Albanensi
Forte diversis temporibus vel uno tempore potuit habere per dispensationem domini Papae, 21. q. 1, relatio.

 Pertinentes
Sed non pleno iure.  Tunc verbum pertinere, latissimam habet significationem, ff. de ver. sig., verbum pertinere.

 Pensione
Id est, censu.

 A quocumque
Hic videtur quod episcopus possit aliquam ecclesiam eximere in totum a iure episcopali, infra, de censib., cum venerabilis.  Arg. quod non est verum, ut ibi notatur.  Et arg. ad hoc supra, de dona., pastoralis.  Tamen episcopus potest conferre privilegia, supra, de his quae fi. a prael., quanto; et supra, de re iudic., cum inter vos.  Sed in praeiudicium aliorum privilegium conferre non potest, ut videtur.  Quia solus princeps potest auferre uni et dare alteri, 9. q. 3, nunc vero; et 9. q. 3, per principalem; et C. de quadrien. praescr., bene a Zenone.  Nam episcopus rem unius ecclesiae alteri ecclesiae dare non potest, supra, de rebus ecc. non alien., non licet.  Et episcopus in praeiudicium archidiaconi aliquem privilegiare non potest, infra, de excess. praelat., ad haec.  Arg. ad hoc supra, de his quae fi. a prael., cum Apostolica.  Io. dixit quod episcopus bene potest dare privilegium uni ecclesiae in praeiudicium alterius et inducebat, 16. q. 1, statuimus, ubi dicitur quod nullus praeter conscientiam episcopi debet dare decimas extra baptismalem ecclesiam.  Inde argumentatur a contrario sensu, quod de consensu episcopi potest.  Et Gratian. sic argumentatur in sequenti §.  Hug. tamen dicit contra, quod hoc non potest episcopus.  Et intelligit 16. q. 1, statuimus, de decimis ad episcopum pertinentibus.  Verius credo quod dicit Hug. quod episcopus non posset dare res unius ecclesiae clericis invitis alteri ecclesiae per iura praemissa, nisi certa et rationabilis causa ostenderetur, quia licet princeps hoc possit, episcopi tamen hoc non possunt.

 Vobis tertiam
Secundum consuetudinem illius loci, supra, de testamen., requisisti; et supra, de sepult., nos instituta.

 Confirmavit
Ex certa scientia supple.

 Oeconomus
In principio fuit episcopus Albanensis in causa, ut dicitur in principio, postea creavit oeconomum, ut hic innuitur.

 Recompensationem
Videtur quod simoniacus fuerit talis contractus, et praecipue si pactum intervenit, quia temporale pro spirituali dari non potest, supra, de rerum perm., ad quaestiones; et supra, de rerum perm., exhibita.  Sed sine pacto est arg. quod possit, supra, ut eccl. ben., ut nostrum.  Quare ergo in dubio potius interpretatur contractum esse non simoniacum, nisi quia in dubio accipiendum est id quod vitio caret, ff. de legib., in ambigua?  Dico quod non committitur hic aut in consimilibus exemptionibus simonia, quia plus percipiebat episcopus temporalis commodi ab illa ecclesia quam erant isti denarii, et ita potuit remittere totum retentis sibi octo denariis, et istud non dicitur percipere propter aliquam recompensationem.  Sed potius in signum subiectionis, infra, de censib., omnis.  Io.

 Aliquid
Quod potest, quia etiam patronus hoc facere potest, infra, de iure patron., praeterea quoniam; et infra, de censib., cum venerabilis; et 16. q. 2, visis; et supra, de dona., pastoralis.

 Pensionis
Id est, census.

 Oeconomo
Et ita formatur haec sententia in personam oeconomi, episcopi et monasterii.  Et in principio fuit episcopus in causa, ut patet in principio capituli.  Et sic est contra sententiam Melend.  De hac materia dic ut dixi supra, de elect., querelam.  Sententia tamen mandabitur executioni in personam domini, ff. de re iud., si se non § 1.

 Pensionis
Id est, census.

 Iuxta ratam
Hoc ideo dicit, quia pensio ista pro pluribus ecclesiis solvebatur.  Item est hic arg. quod si quis steterit ultra biennium, quod non solverit canonem, non cadit a iure suo, quia isti condemnantur ad restitutionem pensionis subtractae a quadraginta annis et citra.  Sed hoc ideo contingit, quia non fuit actum illo iure, id est ad revocationem rei emphyteuticariae.  Immo satis videtur actum ad hoc petendo iura episcopalia, quae episcopus concesserat monasterio, sed non expresse, quod patet ex petitione episcopi.  Vel dic quod vere privari debuit monasterium iure quod habebat in praedicta concessione.  Si vere contractus ille fuisset emphyteuticus, ex eo quod non solverit pensionem debito tempore, supra, de loc. et cond., potuit.  Et si actum fuisset ad hoc, quia secundum modum agendi etc., infra, de accusat., qualiter et quando 2; et infra, de simon., licet Heli, vers. fi.  Sed re vera hic non fuit contractus emphyteuticus in quo contractu non transfertur dominium directum in emphyteutam sed utile.  Sed fuit censualis contractus in quo directum et utile dominium transivit in monasterium.  Et hoc appareat ex illa littera ubi dicit: et quicquid iuris tam in monasterio quam in ecclesiis in diocesi eius sitis etc.  Unde quantocumque tempore steterit quod censum non solverit, non perdit propter hoc res donatas, sed censum totius temporis tenetur restituere.  Et bene fuit census petitus petendo ius episcopale, ut patet in principio.  Et ideo condemnatum fuit monasterium ad integram pensionem, id est, ad censum totius temporis, scilicet quadraginta annis subtractum.  Nam sub hac petitione: peto ius episcopale, non solum comprehenditur ius episcopale quod ipso iure communi debetur, sed et quod constitutum est pacto vel consuetudine, supra, de praescrip., auditis, arg.  Et ubicumque inveneris in hac decretali pensionem expone, id est, censum.  Et haec expositio probatur per illud quod Papa dicit: gratis censum accipiamus.  Et ubi dicit census, exprimimus quantitatem.  Et ita plane est decretalis.  Ber.

 Aliis reddimus
Episcopalibus scilicet.  Et ita pensio ista comprehendebatur in petitione episcopi.  Ber.

X 3.36.07 Cum venerabilis

 Ecclesiam sancti
Hic videtur quod si una ecclesia agat de subiectione alterius, quod non sit agendum contra ipsam ecclesiam, sed potius contra ipsam quae est in possessione illius, supra, de elect., querelam; et 16. q. 3, inter memoratos; et supra, de praescrip., auditis, ubi de hoc; ff. de liber. exhib., si filius, 2. resp.; et ff. si serv. vend., is cuius familia.  Arg. contra supra, de appell., ad audientiam; et supra, ut lite non cont., quoniam § quod si; 12. q. 2, quicumque militum; et supra, de elect., querelam.  Sed ibi convenitur subditus suo nomine et nomine ecclesiae.

 Petrinentiis
Petitio nimis larga videtur.  Sic supra, de restit. spol., cum ad sedem.  Quia verbum pertinere late patet, ff. de ver. sig., verbum pertinere.  Quid iuris sit de hoc dictum est supra, de libel. oblat., significantibus; et supra, de dona., inter dilectos.

 Locavisse
Sed hoc non sufficit, supra, de fide instrum., inter dilectos; et C. locat. et conduct., ad probationem.

 Annotatio temporis
Id est, in annis Domini.  Idem esset in indictione in qua citius comprehenditur falsitas, supra, de fide instrum., inter dilectos.  Io.

 In diocesi Sabinensi
Unde iure communi ad eum spectabat, supra, de relig. dom., de xenodochiis; et 18. q. 2, monasteria; et 16. q. 7, omnes basilicae; 100. dist., contra morem.  Ber.

 Episcopale ius
Hoc in multis consistit, supra, de offi. ord., conquerente.

 Propter praedicta
Scilicet propter rasuram in loco suspecto et interlinearem scripturam.  Sic supra, de fide instrum., inter dilectos.  Ad hoc enim ut credatur instrumento, oportet quod sit sine omni suspicione, arg. supra, de rescript., cum adeo; et supra, de rescript., ad audientiam 1; et C. de edict. div. Had. toll., edicto.  Sed quid si rasura reposita fuerit de eadem manu?  Non videtur quod obstet, arg. infra, de privileg., cum olim propter; C. de fid. instrum., comparationes.  Si constet quod eadem manu et in loco non suspecto, non obest.  Item quid si rasura sit in uno loco, et tamen per alia quae posita sunt in instrumento, probetur bene propositum?  Videtur quod sufficiat ad probandum, arg. bonum supra, de re iudic., cum I et A.; C. si ex fals. inst. vel test., falsam.  Et hoc satis potest concedi, quia non est praesumptio quod in fraudem factum sit, quia et sine illa rasura constabat.  Item hoc ipso quod instrumentum falsatum fuit, sufficiebat ad imponendum ei silentium, supra, de rescript., olim.  Ber.

X 3.36.08 Cum dilectus

 Ratihabitione
Notare vult differentiam inter litteras procuratorias et litteras de rato.  Nam ubi quis simpliciter constituitur procurator, licet generaliter constituatur, tamen transigere sive componere non potest, ut supra, de arbitr., per tuas; et C. de transaction., transactionis.  Et sic intelligitur ff. de procur., mandato.  Sed si adiiciatur clausula illa: et quicquid super hoc fecerit, ratum habebit.  Tunc poterit transigere sive componere, alias nihil operatur illa adiectio, et sic videntur differre ista duo, arg. ff. iudi. solv., si quis § procuratorem.  Simile habes supra, de offi. deleg., coram.  Vel dic quod non est differentia inter mandatum procuratorium et litteras de rato.  Mandatum procuratorium appellat hic litteras de rato, et sic intellige supra, de offi. deleg., coram; supra, de transact., contingit.  Et ideo dicuntur litterae de rato, quia in mandato procuratorio, constituens semper adiicit in fine quod ratum habebit quicquid procurator fecerit super causa illa ad quam datus est, ff. de procur., si procuratorem.  Et cautio rati danda est, quando de mandato dubitatur, C. de procur., cautio.  Ber.

 Repromisit
Non enim potuit propter hoc renunciare privilegio suo, supra, de arbitr., cum tempore.  Et quia non habuit assensum fratrum suorum, non obfuit, quia delictum personae etc., et 16. q. 6, si episcopum; et supra, de except., cum venerabilis.

 Praescriptione tueri
Hic de una defensione sive exceptione transit ad contrariam, arg. supra, de praescrip., auditis; ff. de exception., nemo.  Similiter de una actione transit ad contrariam, arg. supra, de iudic., examinata; C. de inoffic. testam., contra maiores.  Arg. contra supra, de appell., sollicitudinem; ff. de trib. act., quod in herede § eligere; C. de non num. pecun., authen. contra qui propriam.  Sed quid si debuit proponere omnes exceptiones infra certum terminum?  Non videtur quod postea sit audiendus, supra, de except., pastoralis.  Et qui in una exceptione succumbit, volens aliam statim proponere, non auditur, nisi hoc faciat infra terminum praefixum, Inst. de excusat. § qui autem.  Dicas quod si alicui competunt plures exceptiones quae non sunt contrariae, in eo casu si non proponit omnes scilicet infra terminum, postea non auditur.  Et sic intelligitur Inst. de excusat. § qui autem, nisi secundum tenorem illius decretalis supra, de except., pastoralis.  Si autem sunt contrariae, puta quia primo dixit se exemptum et succumbit, postea potest aliam proponere, puta praescriptionem, ut hic, et supra, de praescrip., auditis; et lege praedicta C. de inoffic. testam., contra maiores.  Contrarium tamen est in actionibus, quia tunc ab initio debet eligere.  Alias postea non auditur volens aliam intrare contrariam, ut in lege praedicta ff. de trib. act., quod in herede § eligere.

X 3.36.09 Ne nimia religionum

 Novam religionem
Nam novum collegium non potest constitui inconsulto principe, ff. de colleg., collegia.  Sic nec nova dignitas sine auctoritate Papae, supra, de consuet., cum olim; et 22. dist., omnes.

 De approbatis
Sic qui novam dignitatem instituit in ecclesia, constituet eam secundum consuetudinem aliarum dignitatum, supra, de consuet., cum olim.  Similiter nova ecclesia debet regi secundum consuetudinem aliarum, infra, de censib., super eo.

 Pluribus monasteriis
Sic patet quod nullus potest esse monachus vel abbas in pluribus monasteriis.  Sic etiam de iure nullus potest praefici in diversis ecclesiis saecularibus, supra, de praeben., de multa.  Nec simul praebendam et dignitatem habere, supra, de concess. praeben., cum nostris; et supra, de concess. praeben., litteras.  Nec abbas cum fratribus posset dispensare, ut monachus haberet locum in diversis monasteriis, arg. supra, de elect., constitutis.

