X 4.16 DE MATRIMONIO CONTRACTO CONTRA INTERDICTUM ECCLESIAE

X 4.16.01 Litterae

 Daturum uxorem
Futuram scilicet, cum sponsalia tantum contaherentur.

 Praesente et consentiente
Expresse, et hoc agebatur, quod mediante fratre tamquam per procuratorem sponsalia contraherentur, quod fieri potest, ff. de sponsal., in sponsalibus.  Alias si per fratrem tantum contraherentur, non valerent, nisi ipsa postea consentiret.  Sed frater tantum ad hoc obligatur, ut sororem inducat, ut cum illo matrimonium contrahat, ff. de ver. oblig., in illa stipulatione; et ff. de ver. oblig., quotiens quis alium.

 Dona et munera
Differentia est inter donum et munus, ff. de ver. sig., inter donum.

 Tamquam proprium virum
Spe futuri matrimonii, non rei praesentis.  Et ita non est matrimonium, et hoc patet per finem.  Et hoc ipso etiam si ea absente contracta fuissent sponsalia, consentire videntur ipso facto.

 Viri
Id est, sponsi; sic 22. q. 2, genuit.

 Permisit
Et male, quod facere non debuit, supra, de spons., ad audientiam; et supra, de spons., sponsam.

 Prohibuisses
Et bene, supra, de sponsa duo., tua fraternitas; et supra, de sponsa duo., tuas.

 Alii
Scilicet, tertio.

 Mandatum
Nota quod remittitur causa ad eum a quo appellatum est, vel quia non tenuit appellatio, vel quia ipsa non fuit prosecuta suam appellationem, et episcopus factum significavit Papae.  Unde mandat ei, ut si est ita, ipsam compellat redire ad domum matris, quia ipsa contempsit mandatum ecclesiae, a tertio viro propterea non separabitur.  Et est hic arg. quod mandatum iudicis non est contemnendum, 34. dist., quorundam; arg. 8. q. 1, sciendum; 11. q. 3, si autem vobis; et 11. q. 3, quando ergo; et ff. ne quid in loc. pub., sicut is.  Et puniri debent contemptores, ut hic patet; et infra, de matr. contrac. con. int., ex litteris; et ff. ne quid in loc. pub., sicut is; et arg. ff. si quis ius dic. non obtem., omnibus.  Alias delusorium videretur edictum iudicis, ff. de re iud., contumacia ยง contumax.

 Excessu
Scilicet, de fide violata prioris sponsi, et quia desponsare se permisit a fratre sponsi, et quia mandatum ecclesiae contempsit.  Et sic patet quod iudex potest punire contumacem, ut dictum est.

X 4.16.02 Ex litteris

 Absentem
Quae postea consensit, alias non tenuissent sponsalia.  Et ita inter absentes contrahuntur sponsalia et matrimonium, ff. de sponsal., in sponsalibus; et 32. q. 2, honorantur.

 Interminatione
Comminatio tantum fuit, non sententia.  Arg. contra infra, de eo qui furt. ord. recep., veniens; et supra, de loc. et cond., ex rescripto.

 Prohibuit
Quod facere debuit, supra, de matr. contrac. con. int., litterae; et infra, de matr. contrac. con. int., de muliere.

 Districtius interdixit
Nota quod licet iudex deferat appellationi, nihilominus mihi potest interdicere, ne faciam id propter quod appellavi, vel quod ex eo sequitur.  Nec mirum, cum sit ordinarius, et potest etiam statuere terminum appellanti, supra, de appell., saepe.  De causa tamen invito appellante, postquam detulit appellationi, cognoscere non posset, quia iam remisit eam ad superiorem, 2. q. 1, nomen; et supra, de offi. deleg., licet.

 Donec causa ipsa
Hic fertur sententia ipsa sub conditione, 63. dist., Salonitanae; 5. q. 1, quidam; 17. q. 4, si quis suadente; et supra, de appell., praeterea requisiti.  Arg. contra 2. q. 6, biduum.  Sententia excommunicationis bene potest fieri sub conditione, ut in capitulo supra, de appell., praeterea requisiti.  Aliae vero sententiae non debent ferri sub conditione, latae tamen tenent, ut in praedicto capitulo 2. q. 5, biduum.

 Ob id
Sic patet quod interdictum ecclesiae non dissolvit matrimonium, ut supra, de matr. contrac. con. int., litterae.  Quia non est perpetuum impedimentum, ut dixit supra, de sponsa duo., tua fraternitas.  Sed poenitentia debet ei imponi, quia mandatum ecclesiae contempsit, supra, de matr. contrac. con. int., litterae.

X 4.16.03 De muliere

 Contra interdictum
Quod facere non debuit, ut supra, de matr. contrac. con. int., ex litteris; et supra, de sponsa duo., tua fraternitas, ubi de hoc; 33. q. 4, non oportet.

 Donec separentur
Haec sententia est ad tempus, unde ex tempore tollitur sine aliqua absolutione, ut hic videtur; arg. supra, de spons., non est; et 81. dist., si qui sunt.  Sed tutius est quod etiam post separationem absolvantur, saltem ad cautelam, licet videantur excommunicationi tantum dum simul manent.

 Quousque
Arg. contra supra, de sponsa duo., tua fraternitas, in fi.  Sed ibi solvitur qualiter illud, et ea quae in hoc titulo dicuntur intelliguntur circa huiusmodi separationem.

