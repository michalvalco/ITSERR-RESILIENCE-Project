X 2.25 DE EXCEPTIONIBUS

X 2.25.01 Denique

 Obiiciuntur
Hanc decretalem intellige secundum tenorem illius decretalis supra, de testib., testimonium.  Et secundum tenorem illius decretalis supra, de testib., praesentium.

 Accusati
Si enim accusati et confessi vel convicti fuissent, indistincte repellerentur, etiam sine alia probatione si hoc constaret, ut supra, de testib., testimonium; et supra, de testib., super eo 1.  Item arg. contra 4. q. 3, si testes § item lege Iulia.  Solutio: aliud secundum leges, ubi non repellitur ab obiectu criminis nisi condemnatus fuisset et infamis effectus.  Secundum canones sufficit si probetur criminosus.

 Exhibenda
Statim vel infra terminum competentem a iudice statuendum, supra, de probat., licet; et supra, de offi. deleg., prudentiam § sexta, arg.  Servata distinctione illius authentici C. de testi., authen. si dicatur.  Ber.

 Per sententiam
Quidam dicunt, ut Tanc., quod hoc est verum de illa exceptione quae obiicitur in personam testis, quae ante sententiam debet probari.  Illa vero quae in dicta testium opponitur, scilicet cum testis arguitur de falso, vel actor usus fuerit falsis testibus vel instrumentis, usque ad vigesimum annum potest opponi, C. ad leg. Corn. de fals., querelam; et infra, de except., cum venerabilis.  Sed in causa matrimoniali in infinitum posset agi de falso, quia sententia lata contra matrimonium non transit in rem iudicatam per tractum temporis, infra, de re iudic., lator; et infra, de re iudic., consanguinei; infra, de eo qui dux. in matr. quam pol. per adult., cum haberet; et 35. q. 9, loci nostri § his ita respondetur.  Sed si de falso ante sententiam fuerit obiectum et non probatum, post sententiam opponi non potest nisi appellatum fuerit, C. de fid. instrum., cum quidam.  Et idem videtur dicendum ut alii dicunt de hac exceptione, quae opponitur in personas testium, scilicet quod in causa appellationis iterum posset opponi.  Nam in causa appellationis potest opponi exceptio peremptoria, quae debuit proponi ante sententiam, C. sent. rescind. non pos., peremptorias.  Sed haec est exceptio peremptoria, saltem per obliquum sive indirecte, quia probato quod testes sint periuri vel alias criminosi non debent admitti, alias videretur quod haec exceptio esset dilatoria, quod non est verum.  Et praeterea potuit esse quod ista ignorabat in priori iudicio, et post appellationem didicit quod modo obiicit.  Unde saltem cum iuramento, si hoc ante aperturam non fuit protestatus, debet admitti, supra, de testib., praesentium.  Quod hic dicitur antequam causa per sententiam terminetur, supple: nisi fuerit appellatum.  Alias verum est quod hic dicitur, quod citra appellationem non audiretur.

 Cum sicut
Supple: quae scilicet crimina obiecta, si probata fuerint, testes repelluntur, et subdit causam cum, id est, quia testes absque ulla etc., sicut canonica etc.  Et sic lege hanc litteram.

 Absque ulla
2. q. 7, testes; et 2. q. 4, praesul.  Et illa sunt canonica instituta de quibus hic loquitur.

 Convicti vel confessi
Unde repelluntur si haec ostendantur sine aliqua probatione, supra, de testib., testimonium.  Idem erit etsi modo convincantur, ut in praedicto capitulo supra, de testib., testimonium.  Et intellige istum § secundum tenorem istius capituli supra, de testib., testimonium, ut ibi dixi, ut scilicet si in crimine perseverant, repellantur et in civili et in criminali.  Si sunt emendati, admittantur in civili et criminali cum civliter agitur, dummodo ipsos non comitetur infamia.  Et hoc est quod sequitur in fine § nisi prius etc.  In criminali vero nullo modo, quantumcumque egerint poenitentiam, ut ibi.

 Stephanus
3. q. 11, neganda est accusatis licentia; 3. q. 11, neganda est accusatis qui; et 3. q. 11, non est.

 Innocentes
Si fuerint convicti per testes, non videtur quod possint probare se non esse tales, quia talis negativa non admittitur contra testes, supra, de probat., ad nostram.  Et si fuerint confessi, non possunt probare contrarium.  Quod enim quisquis sua voce dilucide protestatus est, in eundem casum proprio testimonio infirmare non potest, supra, de probat., per tuas; et C. de non num. pecun., generaliter.  Quia confessioni primae standum est, supra, de praesump., litteras.  Et expone innocentes, scilicet per poenitentiam, supra, de testib., testimonium.  Littera ista, nisi prius se probaverint innocentes, sic debet intelligi, id est, nisi probaverint se emendatos de crimine et egisse poenitentiam.  Et hoc si fuerit innocentes reputantur, et ita demum admittuntur, ut dictum est in notula proxima.  Unde non obstante eo quod confessi vel convicti fuerint.  Et hoc probare possunt per sacerdotem suum, 50. dist., in capite; et 2. q. 1, si peccaverit, in fi.; et infra, de simon., nemo.

 Caeterum
Responsio tacitae quaestionis, posset aliquis quaerere an testes quibus crimina probantur in modum exceptionis sint propter hoc puniendi.  Respondetur quod non.

 Sive confessi
Ex eo quod dicit confessi, est optimum argumentum quod testes tenentur respondere an sint criminosi, quia si tenentur confiteri cum opponitur exceptio contra eos, ut innuit haec littera, multo fortius quando examinantur.  De hoc dixi supra, de testib., cum causam quae.  Et quod dicit confessi, et hoc intellige quando examinabantur, et interrogati fuerunt a iudice super crimine.  Et ipsi sunt confessi, licet respondere non tenerentur.  Et ideo non creditur eis cum iaceant in crimine.  Vel dic quod debent interrogari quando crimina in modum exceptionis testibus opponuntur, ut dictum est, cum in littera ipsa hoc dicat.  Sed illud numquam vidi fieri.  Et est argumentum quod si iudex recusetur coram arbitris, potest ab eo quaeri, et debet inde dicere veritatem, et hoc vidi fieri saepe.

 Poena
Ut supra, de ord. cognit., cum dilectus, ubi de hoc; ff. de his qui not. infam., Lucius.

 Contingere
Si enim crimen quod obiicitur testi contingit causam de qua agitur, non solum repellitur sed etiam punitur.  Sicut cum vir accusat uxorem de adulterio, et ipsa excipit de lenocinio, quod ipse tradidit eam adulterandam, ff. de adulter., ex lege § si publico.  Sic et testis qui in testificando vacillaverit, sive falsum dixerit, punitur, C. de testi., nullum; et 4. q. 3, si testes § item qui falso.  Simile supra, de confess., cum super; et supra, de elect., super eo; et supra, de elect., per inquisitionem, arg.  Alias puniri non debet, quia non agitur de hoc, ut hic dicit, sed in eo in quo agitur, scilicet quia repellitur a testimonio.

X 2.25.02 A nobis

 Accusatione
Dubitatio fuit in hoc, cum enim prius communicaverit ei, non videbatur postea ei obiicere posse excommunicationem, cum approbaverit mores illius, infra, de accusat., nulli; supra, de iureiur., quemadmodum; et ff. de adulter., si uxor, in fi.; et ff. de negot. gest., Pomponius 1; 8. q. 2, dilectissimi; 32. q. 5, horrendus; et 4. q. 3, si testes § item si quis testibus; et infra, de his quae fi. a maior. par. cap., ex ore.  Item non debet alii obiicere quod ipse noluit servare, infra, de praeben., pro illorum; et infra, de except., cum ecclesiasticae; et infra, de appell., an sit; et supra, de elect., bonae 1.  Sed his omnibus potest responderi cum Augustino: nonnullos sustinemus, quos inviti toleramus, 24. q. 1, quisquis.  Praeterea alia est solutio.  Praedicta locum habent in accusationibus, ut infra, de sent. excom., in praesentia.  Ut si aliquis participaverit excommunicato, non potest ei postea opponere excommunicationem vel ipsum denunciare, cum ipsum non duxerit evitandum.  Sic loquitur illa decretalis infra, de sent. excom., in praesentia.  Secus in exceptionibus, ut hic, quia licet reus sit excommunicatus minori excommunicatione sive etiam maiori, potest excipere contra actorem, cum quaelibet legitima defensio sit ei reservata, ut infra, de except., cum inter; et infra, de except., dilecti filii.  Contra innuitur hic ubi dicit: secundus vero etc.  Quod si accusatus esset maiori excommunicatione notatus, non posset suum accusatorem repellere a sua accusatione.  Quod non est verum, ut dicunt iura proxime dicta et alia plura, ut patet infra, de except., dilectae; et infra, de except., significaverunt.  Quia nec infamis infamem nec criminosus criminosum potest accusare, 32. q. 6, nihil iniquus; et 3. q. 7, iudicet; et infra, de adult., intelleximus; et infra, de adult., tua; et C. de adulter., quoniam Alexandrum.  Unde supple ibi maxime.  Secundus vero a sacramentorum communione maxime, quia idem esset si esset remotus a communione fidelium, licet Gratian. esset in contraria opinione per id quod legitur 2. q. 7, alieni, quod patet in hoc § qui est contra.  Sed illud est speciale.  Fallit tamen ubi prosequitur quis iniuriam suam, 4. q. 7, omnibus.  Item fallit in episcopo, ut infra, de accusat., nulli.  Et illud fuit statutum in odium episcoporum, quia non debent habere pravos homines et viles in familia sua, 2. q. 7, cum pastoris.

 A sacramentorum
Infra, de sent. excom., significavit, contra.  Sed illud videtur esse speciale in excommunicatis a Papa, vel potest habere locum quando communicat ei pro quo excommunicatus est, infra, de sent. excom., nuper; et infra, de sent. excom., si concubinae.  Vel ibi fuit excommunicatus cum omnibus fautoribus suis, 11. q. 3, excellentissimus.

X 2.25.03 Cum ecclesiasticae

 Opponere
Vincen. dixit in hoc loco quod nomine collegii vel ecclesiae poterant opponere hanc exceptionem, et illi qui non habebant plura beneficia nomine suo et ecclesiae.  Sed hoc non profuit, quia Papa Celestinus scienter contulerat illi Ia. beneficium, et ideo non poterant opponere.  Arg. supra, de offi. deleg., pastoralis § praeterea; et infra, de relig. dom., constitutus.  Et dic quod bene admitteretur exceptio nisi iam fuisset missus in possessionem, et confirmatus prout hic fuit, ut patet in antiqua, et hoc ubi dicit: pacifica possessione gaudere.  Tanc. et Io. dicebant quod nomine ecclesiae non poterant illam opponere, quod enim in suis personis aequum putabant, in aliis non poterant reprobare, supra, de consti., cum omnes; 19. dist., si Romanorum; 32. q. 6, nihil iniquius; 4. q. 3, si quis testibus; ff. de regul. iur., cum par; et infra, de adult., intelleximus; et infra, de adult., tua.  Sed videtur quod nomine ecclesiae poterant obiicere, quia delictum personae etc., 16. q. 6, si episcopum; et infra, de except., cum venerabilis.  Sed non debent propter hoc admitti, quia sic alia via consequerentur id quod volebant, quod esse non debet, supra, de procurat., tuae.  Et quia non expedit ecclesiae hanc exceptionem opponi, immo expedit ecclesiae plures habere divites clericos, ut eam possint melius defendere, et imperium et fiscus abundabit utens subiectis locupletibus, in Auth. ut iudic. sine quoq. suffr. § 1, coll. 2.  Sed pone quod aliqui sint qui non habent plura beneficia, numquid possunt opponere?  Dicunt praedicti Tanc. et Io. quod non sunt admittendi, quia sic alii essent consecuti per istos quod per se non poterant, quod esse non debet, ff. de bon. libert., quaerit; arg. 46. dist., sicut non suo; ff. de admin. rer., non utique, in princ.  Item isti non habentes plura beneficia qui obiiciunt hanc exceptionem, aut elegerunt alios aut electi sunt ab illis.  Si alios elegerunt, tali exceptioni renunciasse videntur, ut supra, de consti., cum accessissent; et infra, de praeben., pro illorum.  Si vero electi sunt a talibus, non possunt hoc obiicere, cum habeant causam ab illis qui hoc opponere non possunt, arg. 16. q. 3, si sacerdotes, in fi.; et ff. de iure dot., cum in fundo.  Et indignum est ut illi admittantur ad repulsionem illorum quorum repellerentur auctores, supra, de testib., licet ex quadam.  Et ex hoc sequitur, quod si aliquis non facit mentionem in rescripto de beneficio suo, quod capitulum non potest ei obiicere de falsitate rescripti, cum eis non competat talis exceptio, et tamen rescriptum non valet, sed tamen valet quantum ad hoc, infra, de praeben., pro illorum.  Plerumque enim datur actio ei qui non potest agere, ideo quia reo non competit exceptio, ff. si serv. vend., loci § penulti.; et supra, de his quae vi met. caus. fi., ad audientiam; et supra, de iureiur., debitores.  Mihi videtur quod Vincen. melius dixit, non obstantibus rationibus assignatis.  Et ideo illi saltem qui non habent alia beneficia, bene possunt hanc exceptionem opponere et defendere ecclesiam, infra, de concess. praeben., ex parte; et infra, de except., dilecti filii.  Immo unus solus potest se opponere, ut 12. q. 2, non liceat.  Quia utilitas ecclesiae in hoc procuratur, et ideo audiendus est, infra, de his quae fi. a maior. par. cap., cum in cunctis; et 31. dist., Nicaena.  Quin isti qui se opponunt procurent utilitatem ecclesiae non dubitatur, quia si isti qui plura beneficia habeat reciperetur, laederetur ecclesia, cum non possit continuam residentiam facere.  Ad quam de iure communi tenetur, et ita non posset ecclesiae deservire.  Favore enim ecclesiae et propter utilitatem ipsius ecclesiae statutum fuit ut clerici debeant in ecclesia residere.  Nec ob quod dicitur quod isti receperunt alios habentes plura beneficia, ergo non possunt amplius hanc exceptionem opponere.  Hoc non est verum.  Si enim semel male fecerunt, non sequitur quod postea idem facere debeant.  Et licet renunciaverint exceptioni suae contra unum, non renunciant contra alios.  Et quae res inter alios acta non prodest aliis nec nocet, infra, de re iudic., quamvis, cum suis concordantiis.  Arg. ad hoc infra, de privileg., si de terra; et infra, de privileg., accedentibus

X 2.25.04 Pastoralis

 Dilatoriae
Secus de peremptoriis et de exemptione excommunicationis, quam possunt proponi quandocumque de his dicitur infra, de except., exceptionem.

 Ex tunc
Id est, post terminum statutum a iudice et finitum.

 Protestatae
Supra, de testib., praesentium.  Et intellige protestatae nominando expresse exceptiones quae scribi deberent, supra, de probat., quoniam, ut si velit proponere exceptionem recusationis, illam primo debet proponere et super illa tantum procedere.  De aliis potest protestari sic, salvis aliis dilatoriis quae tales sunt, et debet nominari probandis suo loco et tempore postquam cognitum fuerit de suspicione.  De hoc dixi supra, de probat., quoniam.  Nec sufficit dicere in genere, salvis aliis exceptionibus, quia per hoc nulla videretur provisio huius decretalis infra, de confirm. util. vel inutil., bonae; arg. supra, de dolo et contu., ex litteris.

 Audiantur
Sic enim dicit lex, quod si aliquis proposuit unam exceptionem et succubuit, si vult aliam postea proponere, hoc faciat infra terminum constitutum, Inst. de excusat. § quod autem.  Et hoc verum est quod simul possunt proponi cum alicui competunt plures exceptiones, quae non sunt contrariae.  Sed in contrariis secus, unde si primo proposuit unam et succubuit, volens postea ire ad aliam, bene admittitur, C. de inoffic. testam., contra maiores; et infra, de praescrip., auditis.  Et ita patet quod hic perditur exceptio si non proponatur infra terminum constitutum, sed actio non perditur.  Simile in accusatore, quia si non prosequitur accusationem suam infra terminum, postea non auditur, infra, de accusat., veniens; et C. qui accus. non poss., qui crimen; et 4. q. 5, quisquis.  De hoc dictum est supra, de probat., licet.  Immo punitur in libra auri qui exceptionem dilatoriam post litis ingressum proponit, C. de exception., si quis.

 De novo
Scilicet post terminum statutum idem esset, si etiam post litem contestatam extorta sit, supra, de offi. deleg., insinuante.  Quia quae de novo emergunt, auxilio indigent, ff. de interrog. act., de aetate § ex causa.  Et nova res novum consilium et remedium exigit, ff. de ven. inspic., temporibus, in princ.  Et si nova causa allegetur, puta quia fideiussor mortuus sit, iterum aequum erit praestare cautionem, ff. ut in poss. legat., plane.  Et novis morbis nova convenit antidota praeparari, supra, de iuram. calumn., caeterum; 50. dist., ut constitueretur.

 Postmodum
Scilicet post terminum constitutum, infra quem omnes dilatoriae proponantur.  Sic supra, de testib., praesentium.  Et ita iuramentum est hic, et ibi legitima probatio.  Sed quid si post litem contestatam vellet iurare, quod post ipsam contestationem ad notitiam ipsius pervenit, quae tamen non est exorta de novo sed erat ab initio, puta consanguineus erat iudex impetrantis vel impetrans vassalus iudicis vel aliqua alia consimilis, sed hoc reus ignorabat, numquid debet audiri?  Dicunt quidam quod sic.  Mihi videtur quod amplius non audiatur, quia ab initio debet inquirere de huiusmodi dilatoriis, quia vigilantibus et non negligentibus iura subveniunt, ff. ex quib. cau. maio., non enim; ff. de edend., veluti.  Et facilitati et negligentiae suae imputet.  Neque enim oportet per singula momenta onerari actorem, ff. ut in poss. legat., si is a quo § ulti.  Sic enim non esset litium finis.  Et hoc quod dicit hic locum habet in exceptionibus facti et non iuris, quia nemini licet ius ignorare, ff. de iuris et fact. ignor., regula.

X 2.25.05 Cum inter priorem

 Legitima defensio
Hic manifeste patet quod excommunicatus potest excipere et defendere se in iudicio, ut infra, de except., dilecti filii; et infra, de except., dilectae; et infra, de except., significaverunt.  Et potest appellare et appellationem prosequi, infra, de except., venerabilem.  Et eadem defensio competit excommunicato, quae competit non excommunicato, sicut eadem defensio competit servo quae libero, ff. de accusation., servos.  Et libertus qui alias patronum accusare non potest, in ipsum patronum retorquere potest accusationem, si a patrono accusetur, ff. de bon. libert., qui cum maior § si libertus.  Quia ignoscendum est illi qui provocatus voluit se ulcisci, ut ibi.  Et sic potest excipere de pacto de non petendo et exceptionem probare, non obstante quod lex dicit quod reus in exceptione fiat actor, ff. de probation., in exceptionibus.  Quia quicquid facit, ad sui defensionem facit.  Item qualiter praestabit sacramentum calumniae, cum sibi non liceat ingredi sacra, multo minus et tangere, 5. dist., ad eius vero; et 44. dist., nulli clerico?  Et quibus caetera sacramenta negantur, quomodo unum genus sacramenti putatur posse concedi, 95. dist., illud?  In illo casu concessum est a iure in odium potius excommunicati, quod omnia possit facere quae ad causam pertinent, et sic iurabit, et omnes participantes sibi occasione litis non incidunt in canonem, cum talis communio sit potius ad damnum suum quam ad commodum.  Sed quid si excommunicatus convenitur super eo pro quo fuit excommunicatus iniuste, numquid poterit excipere quod non tenetur respondere nisi restituatur ei communio hominum, qua fuit iniuste privatus?  Dicit Io. quod sic, nec tenetur ante respondere, dummodo ostendat quod iniuste fuit excommunicatus, 3. q. 2, quanto; et 2. q. 5, super causa, in fi.  Quia omnia iura sunt restituenda corporalia et incorporalia, 2. q. 2, nullus potest; et 3. q. 2, si episcopus.  Et sic nota quod qui remotus est a quolibet actu legitimo, tamen excipere potest.

 Suspecto
Ut 3. q. 5, quod suspecti; C. de iud., apertissimi.

 Conscientia
Arg. quod sentenia lata a iudice suspecto possit retractari, si detecta fuerit suspicio, quia litterae sic obtentae nullam videntur conferre iurisdictionem.  De hoc dictum est supra, de rescript., ad audientiam 2.  Et nota quod omne rescriptum habetur suspectum quod de conscientia Papae non emanavit, supra, de rescript., cum dilecta; et infra, de confirm. util. vel inutil., porrecta.

 Claudicare
Nota aequalitatem servari in iudiciis, supra, de iudic., novit; et 4. q. 4, nullus introducatur; et 3. q. 9, necesse.  Nec debet actori licere quod reo non licet, ff. de regul. iur., non debet 2.

 Remedium
Quia sicut potest excipere, ut dictum est, sic potest appellare, ut 3. q. 9, re vera; et infra, de except., venerabilem.

 Legitima
Arg. quod qua ratione unum alicui conceditur, et omnia quae sunt eiusdem censurae sunt concedenda, arg. 4. dist., denique, in fi.; et 5. dist., ad eius vero.

 Reconventione
Sic ergo patet quod licet possit excipere et appellare, non potest tamen reconvenire.  Ratio redditur in littera sequenti.  Quandoque tamen admittitur reconventio ubi non admittitur conventio, 3. q. 8, cuius in agendo; et ff. de iud., consensisse § sed si agant.  Sed numquid potest excommunicatus compensare?  Dico quod non, quia qui compensat, quodammodo agit.  Sed si ageret, repelleretur per exceptionem, ergo non potest compensare, ff. de compensat., quaecumque.  Immo etsi vellet compensare, et ab adversario admitteretur, iudex ex officio suo ipsum debet repellere, infra, de except., exceptionem, in fi.  Quia quod una via prohiberetur, alia consequeretur, quod esse non debet, supra, de procurat., tuae.  Ber.

 Extendatur
Simile infra, de eccl. aedif., cum dicat, in fi., 1. resp.

X 2.25.06 Cum venerabilis

 Ex permutationis
Similem casum habes supra, de transact., praeterea quarto.

 Responsionem
Factam per procuratorem monasterii, scilicet ubi dixit: praepropere sic respondit.  Sed in hoc non bene allegabat episcopus pro se, quia huiusmodi repentina litis contestatio non praeiudicabat monasterio, in Auth. de exhib. et intro. § illud, coll. 5; arg. 32. q. 1, apud; et 5. q. 5, qui ambulat § sed aliud, ibi: qui autem inconsiderate loquitur, sentiet mala; 50. dist., ponderet.  Et merito, quia litis contestatio directe debet fieri per interrogationem et responsionem directam affirmando vel negando simpliciter, supra, de litis contest., olim; et supra, de elect., dudum ecclesia.  Sed hic procurator sub forma exceptionis sub conditione respondet, ut patet ex ipsa responsione et per id quod postea sequitur in littera, ubi dicit: vel per procuratoris responsionem.

 Bonae fidei
Quae sint actiones bonae fidei habetur Inst. de action. § actionum.  Et conumerantur ibi septendecim, scilicet actio ex vendito, empto, locato et conducto, negotiorum gestorum, mandati, depositi, pro socio, tutelae, commodati, pignoratitia, familiae erciscundae, communi dividundo, praescriptis verbis, quae de aestimato proponitur, ut si rem meam do tibi, et aestimo ut eam vendas pro decem aut decem reddas mihi aut rem, ff. de aestim., actio.  Et permutatio de qua fit hic mentio, et hereditatis petitio.  Aliae vero dicuntur actiones stricti iuris, ut actio ex mutuo, arbitrium, et consimilia.  Nec dicuntur bonae fidei, quia in eis tantum servari debeat bona fides, quia in contractibus stricti iuris servari debet bona fides.  Et in quocumque contractu bona fides intervenire debet, C. de act. et oblig., bonam.  Ideo dicuntur stricti iuris, quia non venit in eis nisi quod stricte exigit actionis natura.  Unde non veniunt usurae ex mora in contractibus stricti iuris, nisi specialiter sint promissae, ff. de negot. gest., quia tantumdem; et C. de usuri., quamvis usurae.  Sed in contracitibus bonae fidei veniunt usurae ex tempore morae, ff. de act. emp. et vend., Iulianus § ex vendito; et ff. de usuri., mora § in bonae fidei.  Nota in actionibus stricti iuris non venit interesse, si rem dari mihi est in obligatione.  Secus in rem tradi vel factum, ff. de ver. oblig., ubi autem § ulti.; et ff. de ver. oblig., si fundum; et ff. de re iud., si quis ab alio § ulti.  Sed omnia ista accessoria veniunt in bonae fidei iudiciis, ff. de act. emp. et vend., si res vendita, in princ.  Sed non veniunt in contractibus stricti iuris.  Item in bonae fidei actionibus quandoque veniunt ea de quibus nihil est cogitatum, ut ruta caesa et similia, ff. de act. emp. et vend., fundi § si ruta; et supra, de caus. poss. et propr., cum ecclesia, et ibi quaedam de his tanguntur.  In actionibus bonae fidei multum exuberat officium iudicis, et pinguius quam in actionibus stricti iuris, et istis rationibus dicuntur bonae fidei et aliae dicuntur stricti iuris.

 Loco domini
Hoc ideo dicit, quia qui dat alienam rem, non contrahit permutationem, ff. de rer. perm., sicut, in fi.

 Confessus
Haec regula sumpta est ff. de exception., non utique.  Sed nonne ex eo quod confessus fuit permutationem factam, per consequens est confessus quod sit factum de meo tuum, quia illud dicitur permutatio, ff. de rer. perm., sicut, in fi.  Et qui confitetur unum, per consequens confitetur id quod sequitur ex illo, 8. dist., quo iure; et supra, de offi. deleg., cum super; et supra, de dolo et contu., cum dilecti.  Praeterea tacita confessio habetur pro contestatione, supra, de dolo et contu., prout.  Item interrogando fit confessio sive negatio, 22. q. 2, quod ait; et 32. q. 7, quid in omnibus; et infra, de homic., cum iuramento; ff. de ver. oblig., stipulatio non potest § si quis ita.  Ad hoc dicas quod excipiendo de permutatione non confitetur de intentione adversarii, ut hic dicit, quia potest esse quod de facto fuit permutatio et non de iure.  Similiter in exceptione pacti de non petendo debitum, quia per hoc non confitetur debitum, quia potest esse quod non de iure debuit.  Qui excipit debet ita dicere: frater non confiteor hoc quod dicis, sed si fecissem, pactum factum est mihi de non petendo.  Et sic iste etiam respondet dicendo, et si dudum fuerit etc., quia sic non asseruit simpliciter sed sub conditione, et ideo non praeiudicavit talis confessio ipsi monasterio, quia non fuit confessio sed exceptio.  Vel si pertinuit ad ecclesiam Sabinensem, permutatio intercessit.  Item si quis dicat se perscripsisse, et adversarius dicat: ego interrupi praescriptionem tuam, nonne per hanc exceptionem dicendo: ego interrupi praescriptionem tuam, confitetur de intentione adversarii?  Quare ergo postea auditur probatio praescriptionis post talem exceptionem, per quam confitetur de intentione adversarii, ut supra, de testib., ex tenore; infra, de praescrip., illud?  Sed dicas quod non fatetur de praescriptione qui excipit de interruptione, nec confitetur de intentione adversarii.  Et ideo debet probare praescriptionem qui eam opponit, supra, de probat., ex litteris; et infra, de praescrip., illud.  Et sic debet dicere: non credo te praescripsisse, sed si hoc verum est, dico quod interrupi praescriptionem tuam, quam interruptionem probare debet, ut dicit decretalis infra, de praescrip., illud.  Idem est dicendum cum aliquis petitur in virum, dicat: non confiteor me esse virum tuum, sed si esset, consanguinitas est inter me et te, ut supra, de testib., ex tenore.  Nam sic respondendo non confitetur de intentione adversarii, nec onerat se aliqua probatione, sed adversarium, nisi tunc demum cum actor fundaverit intentionem suam, quia tunc exceptio probanda est, ut notatur infra, de except., exceptionem.

 Per vitium
Hoc ipso debuit succumbere monasterium, supra, de rescript., olim.

 Licet autem
Responsio quasi tacitae quaestionis.  Posset quis dicere: si instrumentum falsavit, ergo hoc ipso debuit succumbere monasterium quod exhibet instrumentum falsum?  Respondet Papa delictum ipsius qui ipsum falsavit non debet in damnum monasterii redundare, 16. q. 6, si episcopus.  Vel intellige potius quod allegabatur contra monasterium ex parte episcopi, ut per hoc amitteret causam, ut supra, de rescript., olim.  Propter consimilem falsitatem tulit Eugenius Papa sententiam contra ecclesiam Oseenensem, supra, de in integ. restit., tum ex litteris.  Sed quare non hic Papa tulit sententiam contra monasterium?  Quia non constitit capitulum fuisse in culpa, ut bene innuit littera ista, delictum personae etc.

 Ad viginti annorum
C. ad leg. Corn. de fals., querelam.  De hoc dictum est supra, de probat., licet.

 Veritate comperta
Sed utrum talis sententia teneat ipso iure, dubitari consuevit, quod non videtur, quia exceptio non datur ex ea, ff. de exception., quae agnitis.  Sed si nulla est ipso iure, qualiter incipit valere etiam post annum vigesimum, quia quod ab initio non valet, tractu temporis non convalescit, ff. de regul. iur., quod initio; et ff. de regul. iur., quae ab initio; 16. q. 3, placuit § potest, vers. quod si privatus; et supra, de elect., auditis?  Dicas quod talis sententia tenet, et in suo robore durabit, et servari debet quousque falsitas revelata fuerit, supra, de fide instrum., accepimus § interim.  Quamvis articulus ille dubitabilis est, durabit sententia.  Revelata vero veritate tunc primo apparet quod nulla fuit.  Et ideo tunc pronunciabitur nulla.  Sic infra, de frig. et malef., fraternitatis, in fi.  Et quicquid occasione talis sententiae perceptum vel obtentum est, non cassabitur.  Sicut per sententiam ius non constituitur, sed si quod erat declaratur cum sententia profertur, ff. si serv. vend., sicut § sed si quaeritur.  Et hoc dicit littera ista, valeat retractari veritate comperta, sicut est in sententia lata per falsum procuratorem, quia falsitate probata iudicium nullum tunc primo apparet, supra, de procurat., in nostra; et C. de procur., licet.

 In diocesi
16. q. 7, omnes; et 18. q. 2, monasteria.

X 2.25.07 Olim

 In tali loco statuerit
Ex eo quod dicit, patet quod si adversarius meus impetravit litteras ultra duas dietas extra diocesim meam, et iudices volunt venire usque ad locum illum qui non distat ultra duas dietas, non possum propterea eorum iudicium declinare, quia non trahunt me ultra quam provisum est per concilium generale, et ita non faciunt contra concilium, ut hic littera probat, et infra ubi dicit se in causam trahi ultra duas dietas.  Et hoc idem dicit constitutio illa supra, de rescript., nonnulli.  Sed numquid iste reus procurabit illos veniendo ad locum?  Non credo.  De hoc dixi in constitutione illa supra, de rescript., nonnulli.

 Probare potuerit
Sic videtur quod ille qui appellat ante sententiam diffinitivam a gravamine, quod in causa appellationis necesse habeat probare coram iudice appellationis, causam suae appellationis veram fuisse.  Sic supra, de testib., ex parte.  Sed contra videtur quod sufficit probare coram iudice appellationis, quod iudex inferior exceptionem admittere noluit, supra, de offi. deleg., cum causa; et infra, de appell., ut debitus; et melius infra, de appell., dilecto filio.  Illud contrarium supra, de testib., ex parte, solvitur in illa decretali.  Alias vero contraria solvuntur per decretalem infra, de appell., interposita, 1. resp.  Cum enim quis probabilem causam exponit, quam dicit se probaturum, si iudex ipsum repellat et propter hoc appellatur, tunc in causa appellationis non est necesse probare causam veram esse, sed sufficit probare quod non fuit admissus.  Si vero non obtulit se probaturum, sed illam tantum allegavit, tunc in causa appellationis probabit causam illam veram fuisse, alias ad priorem iudicem remittetur secundum tenorem illius decretalis infra, de appell., interposita.  Et secundum illam hodie procedendum est, et ideo in hac decretali debet probare quod trahebatur ultra duas dietas, quia cum proposuit suam exceptionem, non obtulit se illam probaturum, sed in decretali illa infra, de appell., dilecto filio, non obtulit se probaturum, et tamen sufficit probare quod non fuisset admissus ibi, iam constabat de exceptione per confessionem presbyteri factam coram auditore.  Sed dubitabatur an propter illam vel alias legitimas fuerit appellatum, et ideo sufficit probare quod proposuerat illas eis, et quod non fuisset admissus et eodem modo respondeas ad illam, supra, de offi. deleg., cum causa, quia iudices ibi certi erant de exceptionibus, quia bene sciebant utrum habuissent subdelegationem iudicis vel excusationem ipsius.  Hodie enim servandum est prout dicit illa decretalis infra, de appell., interposita.

 Supersedere curetis
Supple: abbatem sancti Laurentii et eius coniudices ad quos G. litteras impetraverat contra ipsius adversarium super prosecutione appellationis suae procedere permittentes iuxta traditam sibi formam.  Alioquin isti procedent iuxta traditam sibi formam, non obstantibus litteris impetratis ad abbatem sancti Laurentii et eius coniudices.  Si vero G. non probaverit se trahi ultra duas dietas extra diocesim, abbas iste sancti Huberti et eius coniudices procedere in negotio sibi commisso non omittant ad petitionem adversarii, et iuxta mandatum ad ipsos directum, non obstantibus litteris impetratis ad abbatem sancti Laurentii et eius coniudices, sicut continetur in antiqua decretali.  Alias esset manifesta contrarium, infra, de appell., ut debitus, cum similibus.  Sed isti quibus scribitur non erant iudices appellationis, sed dati erant ad exequendum quasdam sententias suspensionis contra istum G. interpositam, et cognoscere debent de appellatione G., quia hoc eis mandatur per litteras istas.  Et si G. non probaverit exceptionem, procedent postea ad exequendas sententias suspensionis latas ab archiepiscopo praedicto.

X 2.25.08 Dilecti filii

 A defensione
Sic patet quod quilibet admittitur ad defensionem ecclesiae suae etiam periurus, quia etiam ad agendum sive ad accusandum admitteretur prosequens suam vel suorum iniuriam, 3. q. 11, neganda 2; et 4. q. 6, omnibus.  Ergo multo fortius ad defendendum, cum ad defendendum admittitur quia alias ab agendo repellitur, supra, de except., cum inter; et infra, de except., dilectae.

 Defendendo
Et ex hoc patet quod excommunicatus tam se quam ecclesiam suam defendere potest, agere vero nequaquam, ut hic, et supra, de except., cum inter; et infra, de except., Apostolicae.

 Interlocuti fuerunt
Et male, quia si hoc esset probatum, non repelleretur, quia excommunicato vel criminoso licitum est defendere tam se quam ecclesiam suam, supra, de except., cum inter.  Et est arg. quod non debet quis admitti ad probandum, quo probato non prodest, C. de probation., ad probationem; supra, de offi. deleg., cum contingat, ad fi., ubi de hoc.

 Si res ita se habet
Hic habes quod contra exceptionem doli non datur replicatio de dolo, ff. de dol. except., apud Celsum § Marcellus.  Sed contra habes supra, de except., cum ecclesiasticae; et infra, de divort., significasti; et infra, de adult., intelleximus; et infra, de adult., tua; et 32. q. 6, nihil iniquius; ff. solut. matrim., viro.  Sed veritate inspecta non sunt contraria quo ad finem, quia unus est finis sive effectus, sive replicatio doli detur sive negetur, scilicet ne alter de dolo suo commodum habeat.  In casu praesenti non datur replicatio ad hoc ne alter scilicet actor agere possit, cum sit excommunicatus.  Sed admitteretur hic replicatio si actor excommunicatus admitteretur ad agendum, quod esse non debet.  Et ita commune delictum noceret uni et alteri non.  Unde non obesset ei excommunicatio.  Et ita intelligitur lex praedicta ff. de dol. except., apud Celsum § Marcellus.  Ideo ibi non datur replicatio, ne scilicet communis malitia alteri sit lucro, alteri vero damno verbi gratia.  Dolo induxi te ad aliquid promittendum, deinde induxisti me dolo ad remittendum, et sic uterque est in dolo.  Quo casu si ago contra te ad id quod promisisti mihi per dolum meum, mihi poteris opponere doli exceptionem, quam exceptionem non potero removere per meam replicationem.  Si enim daretur haec replicatio, repelleretur reus, et actor remaneret in lucro de dolo, quod esse non debet.  Et ideo in lege illa non datur replicatio.  Et in contrariis datur replicatio propter eandem causam, ut patet in adulterio viri et uxoris.  Verbi gratia, mulier repetit virum suum, ipse opponit ei adulterium excipiendo contra eam, et ipsa replicat contra eum quod et ipse similiter est adulteratus.  Hic admittitur replicatio mulieris, et ideo scilicet ne ille lucrum habeat de suo adulterio, si replicatio mulieris non admitteretur.  Et sic remaneret maritus in lucro de dolo suo, et uxorem repelleret.  Et ita uni noceret adulterium, alteri vero non, quod esse non debet.  Et sic intellige supra, de except., cum ecclesiasticae.  Et ita patet quod idem est replicationem dare, quod denegare.  Et sic eadem ratio est utrobique, et hic est ratio alia quae redditur in littera, et melius supra, de except., cum inter.

X 2.25.09 Apostolicae

 Constitutis
Ut cum tractaretis de electione facta vel facienda.

 Ordinationem
Quae in praesentia domini Papae fieri debebat per istos.  Et ne impediretur, absoluit eos ad cautelam.

 Contingeret retardari
Ex hoc videtur quod suspensus ab officio et beneficio non posset agere tamquam excommunicatus esset maiori excommunicatione, arg. supra, de consuet., cum dilectus; et supra, de elect., cum inter R.  Ibi suspensus non potest eligi.  Et sic electus non posset agere pro sua electione.  Arg. contra infra, de cleri. excom., si celebrat, ubi habes quod suspensi eligere possunt.  Et sic possunt agere pro sua electione, sic et exercere ea quae sunt iurisdictionis, supra, de elect., illa.  Solutio: contraria ista loquuntur in diverso casu.  Hic enim loquitur de suspensione iudicis, et in concordantia contraria loquuntur de suspensione canonis, et canon mitius agit quam minister iuris, ff. de recepti., Celsus; et ff. de recepti., utique, in fi.  Cum ergo isti suspensi dicantur per sententiam hominis ab officio et beneficio, iam non interest ipsorum agere pro ecclesia, cum ab ipsius beneficio privati sint, et praecipue cum agunt pro re spirituali, scilicet pro ordinatione ecclesiae, a qua privati sunt per suspensionem.  Unde cum non possent eligere vel eligi, non possent prosequi causam electionis, quia non possent agere pro eo quod possidere non possunt pro se vel pro alio, arg. infra, de cleri. excom., si celebrat.  In aliis autem negotiis propriis vel ecclesiae, quilibet si mandato ecclesiae agerent, bene admitterentur, quia non sunt privati communione hominum, supra, de except., a nobis.  Sed quia privati sunt communione sacramentorum, ad sacramenta spiritualia non admittuntur, nisi prius fuerint restituti.  Et ideo fuerunt absoluti ne contingeret ordinationem ecclesiae impediri, quae in praesentia domini Papae fieri debebat per istos.  Et ideo ne ordinatio sive electio ecclesiae impediretur, absoluit eos ad cautelam.

 Ad cautelam
Sic supra, de testib., veniens 2, in fi.; et infra, de appell., ad praesentiam; et infra, de sent. excom., per tuas; et 24. q. 1, audivimus.

X 2.25.10 Dilectae in Christo

 Ex sufficienti
Sic supra, ut lite non cont., accedens 1.  Sed dic de gravamine, scilicet expresso coram iudice, alias appellatio non admittitur nisi causa probabili allegata.  Quae si esset probata, debeat legitima reputari, infra, de appell., ut debitus; et infra, de appell., interposita; et infra, de appell., cum speciali; et infra, de appell., cum causam; et infra, de appell., dilecto filio.

 Denegarunt
Et bene, ut sequitur infra in fine.  Quia licet excommunicatae essent etiam ab initio, et ab aliis iudicibus nihilominus poterant appellare si gravarentur et litteras impetrare, supra, de except., cum inter; et infra, de except., significaverunt; et infra, de except., venerabilem.  Unde litterae super hoc impetratae valuerunt, ut infra sequitur.

 Reciperent
Et male fecerunt, quia debebant illam admittere.  Quia ut saepius dictum est, excommunicati a sua defensione repelli non debent, quod isti facere nolebant.  Et ideo quicquid fecerunt post appellationem in pristinum statum revocatur.

 Si est ita
Scilicet quod prior de Gernemoe non receperat exceptionem priorissae.

 Priorem de Gernemoe
Quod fuit primum respectu istius mandati, sed fuit tertium mandatum respectu primi directi ad abbatem sancti Benedicti.  Et iste Linconiensis decanus postquam constiterit sibi de appellatione priorissae interposita coram priore de Gernemoe pro eo quod exceptionem priorissae non recipiebat, debet cognoscere super eo de quo prior de Gernemoe debuit, scilicet an appellatio monachorum fuerit legitima vel non.  Et si iste invenerit monachos legitime appellasse, procedet.  Si minus legitime, condemnabit priorem et conventum ad expensas restituendas priorissae, et remittet partes ad priorem de Angles, prout hic dicit.  Quia ea est forma appellationis quae interponitur a gravamine, infra, de appell., cum in ecclesia; et infra, de appell., ut debitus.  Et ille prior de Angles postea cognoscet de appellatione sibi commissa interposita ab abbate sancti Benedicti.  Et si prior de Angles invenitur minus legitime appellasse, remittet partes ad abbatem sancti Benedicti.  Si autem appellatio fuerit legitima, procedet in negotio iuxta mandatum infra, de appell., interposita.

X 2.25.11 Significaverunt

 Renuens confirmare
Quod facere potuit, si non erat idoneus, et illos potuit privare iure eligendi.  Unde si hoc fuit verum, tenebat archiepiscopi institutio, supra, de elect., nihil est; et supra, de elect., quia propter.  Ad ipsum enim pertinet examinare et confirmare dictum electum vel reprobare, ut ibi dicitur.  Alias iusta fuit appellatio clericorum, quod patuit postea per sententiam.  Vel ideo hic eam noluit confirmare, quia dicebat archiepiscopus ad ipsum spectare ius eligendi archipresbyterum in plebe, et hoc apparet per sententiam iudicis delegati, qui confirmavit electionem capituli et pronunciavit ius eligendi ad ipsum capitulum pertinere.

 Absoluit
Super quo fuit haec absolutio hic non dicitur.  Potuit esse quod capitulum petebat a parte adversa expensas, vel forte petebat fructus perceptos ab illo instituto qui peti poterant, vel quod ulterius non haberet vocem contradictionis in electione, et super hoc appellavit capitulum quantum ad confirmationem electionis.  Quantum ad ius eligendi appellavit pars altera, et sic ab eadem sententia potest utraque pars appellare.  Sic infra, de testamen., Raynutius; et infra, de testamen., Raynaldus.  Quia sunt in sententia plura capitula, alias non haberet locum duplex appellatio ab utraque parte.

 Excludi
Ut supra, de except., dilectae; et supra, de except., cum inter; et infra, de except., venerabilem.

 Defensio
Ex hac littera videtur quod isti de capitulo erant rei ex eo quod dicit, legitima defensio.  Sed apparet ipso facto quod erant actores, quia petebant electionem suam confirmari, et ius eligendi ad se spectare dicebant.  In istis duabus obtinuerunt.  In tertia portione succuberunt, super qua appellaverunt, et ex eo etiam quod dicit, partem adversam non esse cogendam ad respondendum illis de capitulo.  Et sic erant actores, sed actor excommunicatus non admittitur ad agendum, infra, de except., exceptionem.  Qualiter ergo isti admittuntur?  Et sic est arg. quod excommunicatus admittitur ad agendum.  Dicas ergo quod in eo quod condemnati fuerunt, quasi rei intelliguntur.  Ne ergo suum ius amittant per iniquam sententiam, admittuntur ad defensionem iuris quod amiserant per sententiam.  Et sic quicquid faciunt, totum est ad sui defensionem.  Et ideo admittuntur non obstante exceptione excommunicationis, quia praetextu excommunicationis non est aliquis condemnandus iniuste aut etiam absolvendus.  Per talem enim sententiam iniquam amitterent isti ius suum si non admitterentur contra sententiam.  Et sic transiret in rem iudicatam, quia ex eadem ratione non possent appellare.  Sed quilibet condemnatus potest appellare, ut supra, de except., cum inter, et prosequi appellationem suam, infra, de except., venerabilem.  Secus videtur si esset lata pro eo sententia, quia tunc non videtur valere sententia, si est excommunicatus actor.  Sed causa propterea non periret, quia eo absoluto agere posset.  Sic ergo isti sunt audiendi.  Quid facient iudices si invenerint sententiam iniquam?  Debent eam cassare.  Sed numquid condemnabunt alteram partem ipsi excommunicato?  Videtur quod sic, quia hoc ad officium eius qui cognoscit de appellatione pertinet.  Et sic fertur sententia pro actore excommunicato ex certa scientia.  Sed contra infra, de except., exceptionem, in fi.  Forte posset dici quod condemnatio differtur in tempus absolutionis, ex quo iam relevatum est gravamen.  In casu illius capituli credo quod capitulum fuit excommunicatum post appellationem pro alia causa et ab aliis iudicibus, et sic minus contineret dubitationis.  Sed non est verum quod feratur sententia pro excommunicato, quia non constat illum excommunicatum esse.  Immo repellitur excipiens, nec auditur volens reprobare excommunicationem.  Et sic potest iudex ferre sententiam pro tali.  Sed si post sententiam latam vellet probare quod actor erat excommunicatus, audiretur forte, quia exceptio excommunicationis in qualibet parte litis admittitur, ut infra, de except., exceptionem.  Sed sententia quae praecessit non minus robur obtinet firmitatis, et executio sola impeditur si post rem iudicatam excommunicatio probetur, ut in decretali Inno. iiii quae sic incipit infra, de except., extravag. pia, in fi.

 Procedatis
Hic remittitur causa ad eos a quibus fuit appellatum.  Sed hoc voluit appellans, alias non remitteretur, infra, de appell., accepta; et infra, de appell., interposita § 2.

X 2.25.12 Exceptionem

 In dilatoriis
Ad intelligentiam huius nota quod exceptionum alia est dilatoria alia peremptoria.  Item dilatoriarum exceptionum alia est declinatoria iudicii alia est dilatoria solutionis.  Declinatoria iudicii triplex est, sive proponatur contra iudicem sive contra rescriptum sive contra impetrantem, inter quas primo loco proponenda est recusatio iudicis, arg. supra, de probat., quoniam, ubi de hoc.  Et qui illam omittit transeundo ad alias, ad illam postea non videtur posse reverti, quia litigando coram ipso super aliis, personam iudicis approbare videtur.  Item aliae dilatoriae ante ingressum litis debent proponi, infra, de re iudic., inter monasterium; et C. de exception., praescriptiones; et infra, de appell., cum causam; et C. de procur., ut demum.  Ad hoc etiam facit C. de iud., sancimus, in fi.  Unde post litem contestatam aut etiam post terminum statutum ad dilatorias proponendas proponi non possunt, supra, de except., pastoralis.  Nisi de novo orta fuerit, ut ibi dicitur, et supra, de offi. deleg., insinuante.  Dilatoria solutionis ante litem contestatam proponi debet, sed proponenda est postquam actor fundaverit intentionem suam, C. de probation., exceptionem; et 3. q. 6, si quis episcoporum § exceptionem.  Et quandoque potest proponi etiam in causa appellationis, supra, de fide instrum., cum Ioannes; C. de exception., si quidem.  Exceptio vero peremptoria proponi potest quandoque ante sententiam, sive etiam antequam sit in causa conclusum, et potest etiam proponi ante litem contestatam, ut hic, et C. de exception., exceptionem; et infra, de praescrip., auditis; et supra, de testib., de testibus, in fi.  Et post sententiam in causa appellationis, C. sent. rescind. non pos., peremptorias.  Et est alia dilatoria, quae partim accedit ad naturam verae dilatoriae, et partim ad naturam peremptoriae, sicut est exceptio excommunicationis, quia proponi potest quandocumque et ante ltem contestatam et post sententiam, et etiam si non appellaretur, quia quandoque facit retro iudicium nullum, ut hic, et infra, de re iudic., ad probandum.  Et vere dilatoria est, quia ea probata iudicium sive processus est nullus, sed actio remanet salva, ut in praedicta decretali infra, de re iudic., ad probandum.  Quandoque tamen non facit iudicium nullum, ut in decretali infra, de except., extravag. pia, ut dicitur in noutula etiam si.  Et est speciale in hac exceptione propter periculum animae, ut hic dicit.  Item quodam modo similis est huic exceptio falsi procuratoris, quia et illa potest proponi quandocumque etiam post sententiam, supra, de procurat., in nostra; et C. de procur., licet.

 Qui si eam omiserit
Nota quoddam speciale in hac exceptione quod in aliis non servatur, quia si ex certa scientia illam omittat, nihilominus potest eam opponere quandocumque postea, sed in aliis non est ita, supra, de offi. deleg., insinuante; et infra, de re iudic., inter monasterium; et 3. q. 5, quod suspecti.  Puniuntur tamen in expensis litis propter dolum suum.  Item est hic arg. manifeste quod nemo iuri publico potest derogare seu renunciare, supra, de for. compet., si diligenti, ubi de hoc; et supra, de fer., conquestus; et arg. infra, de sent. excom., contingit 1.

 Condemnandus
Etiam si excommunicatio probata fuerit et processus habitus, non valebit.  Et hoc innuit littera ista, ut actor laboribus et sumptibus fatigetur, alias quare puniretur in expensis reus si processus teneret?  Sed per decretalem novam infra, de except., extravag. pia, si instantia iudicii durante excommunicationis exceptio proponatur ut probetur, processus habitus valebit.  Sed in sequentibus actor non auditur donec fuerit absolutus.  Et per hoc obviatur malitiis eorum qui scienter omittunt excomunicationis exceptionem ab initio dolose, et sic bona fuit provisio illius decretalis infra, de except., extravag. pia.  Et idem intelligo etiam si per malitiam non omittatur.  Secus credo de illa exceptione, quae proponitur contra iudicem publice excommunicatum, in quem nulla cadit iurisdictio.  Unde dum sit excommunicatus, non tenet processus illius infra, de re iuric., ad probandum.  De hoc notavit in decretali infra, de except., extravag. pia, in glossa quae incipit sed mirum.

 Publice
Nota etiam istud quod in hoc est arg. quod nulli liceat ignorare quod publice factum est, 16. dist., quod dicitis; et supra, de postul. praelat., ad haec.  Et ideo non prodest alicui si dixerit se ignorasse, ut in proximo capitulo infra, de except., adversario.  Simile de iudice excommunicato publice, infra, de re iudic., ad probandum.  Unde collige si occulte quis excommunicetur, quod postea non revocaretur sententia sive processus.  Optimum argumentum infra, de cleri. excom., Apostolicae, ubi de hoc.  Quia de occultis non cogitur divinare, infra, ut eccl. ben., ut nostrum; et ff. ad leg. Aquil., si putator; et ff. mand. vel cont., si fideiussor § si cum debitor.  Quia nec tenemur ad eius observationem nisi post publicationem, supra, de consti., cognoscentes.  Ubi dicitur rem quae culpa caret, 82. dist., proposuisti.  Et dico eam publice latam si iudex tulerit sententiam illam in loco ubi publice iudicare consuevit praesentibus officialibus suis et partibus, vel altera absente per contumaciam, C. quom. et quan. iud. sent. prof., si ut proponis 2; et C. quom. et quan. iud. sent. prof., non semper.  Alias si occulte non obesset.  Quantum ad hoc multa argumenta possunt induci contra ea quae occulte fiunt, 19. dist., Anastasius; et supra, de offi. deleg., consuluit; ff. de ritu nupt., palam; et ff. de off. praet., Barbarius.

 Officio iudicis
Sic praelatus ex officio suo examinare debet electum sibi praesentatum, supra, de elect., nihil est; et supra, de elect., cum nobis; et supra, de elect., venerabilem.  Et praetor quos prohibet in totum prohibet in toutum prohibet, etiam si pars non opponat, ff. de postulan., quos prohibet; et ff. de procur., filiusfamilias § veterani.  Sic etiam iudex admittit compensationem, licet pars hoc non petat, ff. de pet. hered., filius; et ff. de iniuri., apud Labeonem § si quis.  Alias ius publicum offenderetur, quod esse non debet, supra, de for. compet., si diligenti; C. de procur., militem; et C. locat. et conduct., milites.  Iudex enim qui scit actorem excommunicatum, non debet ei participare.  Et sic tam pro se quam pro aliis illum repellat ex officio suo.  Sic et quaedam possunt obiici post sententiam, C. de iuris et fact. ignor., quamvis cum causam; et ff. de Maced., cum tamen.

X 2.25.13 Adversario

 Tempore motae litis
Nota quod ad hoc ut sequatur condemnatio, reus debet possidere tempore litis contestatae, et quod possideat cum res iudicatur.  Sed si tempore litis contestatae possideat, cum res iudicatur sine dolo malo amisit possessionem, absolvitur, ff. de rei vend., sin autem § 1.  Vel sufficit possidere cum res iudicatur, ut ibi dicitur.

 Sine dolo
Sed quis probabit quod sine dolo?  Lex dicit quod idem qui desiit possidere, ff. de excepti. rei iud., si rem meam; ff. de excepti. rei iud., si a te, 1. resp.  De qua lege sumpta est haec decretalis.  Sed contra videtur quod adversarius.  Nam qui dolum allegat, dolum probare debet, ff. de probation., quotiens operae § qui dolo.  Qualiter respondebis legi praedictae, quae dicit quod ipse debeat probare?  Responde quod hoc ipso quod contrarium non probat, satis probat ipse quod sine dolo desiit possidere, C. qui milit. poss., super servis, lib. 12; et C. de testament., omnium.  Sic probatur benemeritus eo ipso quod non probatur demeritus, ff. de leg. 2, cum pater § rogo.  Ideo dicit sine dolo, quia si dolo desiit possidere, condemnabitur tamquam possideret, quia dolosus pro possessore habetur, ff. de regul. iur., qui dolo; et ff. de regul. iur., parem; et ff. de rei vend., quod si dolo; et ff. de rei vend., sin autem § sed et is; ff. de pet. hered., nec ullam § is autem; et ff. de pet. hered., etiam § item si quis; et ff. de pet. hered., sed et si lege § sin autem; et ff. sed et si lege § perinde.  Vel dic quod eo ipso quod tempore litis contestatae possidebat, si postea dicit se non possidere ad hoc ut absolvatur, praesumitur contra ipsum quod dolo desiit possidere.  Et ideo tenetur probare quod sine dolo desiit possidere ad hoc ut absolvatur, ut dicit lex praedicta ff. de excepti. rei iud., si rem meam.  Alias condemnaretur tamquam possideret.  Item si quis non possideat, et offerat se liti actore ignorante, non condemnabitur ac si possideret, ff. de rei vend., sin autem, in princ.; et ff. de rei vend., is qui se liti.  Sed si actor sciret illum non possidere, secus esset, ut lex ff. de rei vend., is qui se liti.  Item si agat ad exhibendum si absolvatur reus qui non possidebat, et interim incipiat possidere, tamen obstat exceptio rei iudicatae, ff. de excepti. rei iud., si quis ad exhibendum, ad hoc ut exceptio rei iudicatae obstet, oportet ad minus quod tria concurrant, scilicet quod idem sit corpus sive eadem quantitas, idem ius sive causa petendi, et eadem conditio personarum, ff. de excepti. rei iud., cum quaeritur; et ff. de excepti. rei iud., quantitas; et ff. de excepti. rei iud., cum de hoc.  Item quod ille qui absolvitur, possideat rem tempore sententiae, ut hic dicit, et ff. de excepti. rei iud., si rem meam; et ff. de rei vend., sin autem § 1.  Ber.

X 2.25.14 Venerabilem

 Ex sufficienti
Sic supra, de except., dilectae.  Et intellige quod expressit causam gravaminis coram iudice a quo appellavit, ut ibi dixi.  Alias non admittitur appellatio, infra, de appell., ut debitus.

 Tempore impetrati rescripti
Nota quod supra saepius dictum est, quod reus excommunicatus sive a iudice suo sive ab aliis tempore impetrati rescripti non prohibetur prosequi appellationem et appellare, 3. q. 9, re vera; et infra, de sent. excom., per tuas; et supra, de except., cum inter; et supra, de except., dilecti filii; et supra, de except., significaverunt.  Et litteras impetrare et omnia facere quae pertinent ad suam defensionem, ut hic omnia patent per iura praedicta, licet non faciant mentionem de sua excommunicatione, et super ipsa appellatione potest litteras impetrare, ut dicit in fi.

