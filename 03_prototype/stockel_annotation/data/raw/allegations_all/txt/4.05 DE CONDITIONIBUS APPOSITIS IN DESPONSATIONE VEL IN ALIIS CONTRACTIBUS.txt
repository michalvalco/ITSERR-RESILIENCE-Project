X 4.05 DE CONDITIONIBUS APPOSITIS IN DESPONSATIONE VEL IN ALIIS CONTRACTIBUS

X 4.05.01 Quicumque

 Frangatur
Intellige hoc capitulum de conditione turpi, quae tamen non sit contra naturam matrimonii, ut infra, de cond. appos., si conditiones.  Per quod intellige hoc capitulum ut puta, si furtum fecerit, si hominem interfecerit, talis conditio non impedit matrimonium, immo pro non adiecta debet haberi, infra, de cond. appos., si conditiones, ubi de hoc.

X 4.05.02 Cum sit

 Hac conditione
Arg. contra 1. q. 2, quam pio; et supra, de pact., pactiones.  Dixerunt quidam quod libertas est res spiritualis, et ideo potest venire in commutationem cum alio spirituali; arg. supra, de serv. non ordin., nullus.  Vel dic quod non contradicunt, quia monachatus hic non datur sub conditione, sed libertas datur si voluerint monachari, alias non erunt isti liberi, nec possent ad hoc compelli, 32. q. 1, integritas.

 Ubi ipse fuerat
Potest intelligi quod ipse fuerit clericus vel patronus, 20. q. 3, praesens.  Et non monachus, quoniam monachus libertatem donare non potest, cum nihil habeat, 54. dist., abbati.  Nec servum proprium potest habere, 12. q. 1, non dicatis; nisi hoc fecisset in ipso ingressu.  Vel quod dicit, ubi ipse fuerat, scilicet, ipse presbyter, et sic planum est.

 Servituti iterum subderetur
Sic ergo videtur in servitutem redigi possunt si inde exierint, ex quo hac conditione liberi facti sunt, arg. supra, de serv. non ordin., de famulis; et supra, de serv. non ordin., nullus; C. de episc. et cler., authen. si servus; quod quidam concederunt.  Laur. et Tanc. dixerunt quod haec verba non fuerunt efficacia ad revocandam libertatem, et sic remanebit liber, et iudicis officio compelli debet iussa testatoris adimplere, ff. de manumiss., testam Maevia; et ff. de manumiss., imperatores.  Et littera capituli coadiuvat ad hoc, scilicet, ut nec illi deserendi, etc.  Alia ratio videtur fuisse quare iste non revocatur in servitutem, quia iste quam cito acceptavit conditionem, fuit liber et monachus, et sic monachatum ulterius deserere non potuit, etiam si vellet redire in servitutem.  Immo Papa cum ipso dispensare non posset, ut monachus non esset, supra, de statu monach., cum ad monasterium, in fi.  Unde dicitur infra, sic te exhibe, ut nec illi deserendi monasterium sit facultas, ex quo enim semel fuit monachus, semper erit monachus.  Et ideo conditio apposita non potest revocare illum in servitutem, sed compelli debet, ut in monasterio perseveret.  Secus circa alios contractus, qui revocari possunt, si pactum sive modus appositus non servetur, infra, de cond. appos., de illis.  Et secus in his qui promoventur ad clericatum, supra, de serv. non ordin., de famulis; et supra, de serv. non ordin., nullus.

X 4.05.03 De illis

 Huiusmodi verbis
Statim conditione adiecta, alias ex intervallo admitti non debet, C. de donat. quae sub mod. vel cond., perfectam.

 Si tantum
Talis conditio licita est in sponsalibus, ut hic patet, et haec, si patri meo placuerit, infra, de cond. appos., super eo; et infra, de cond. appos., per tuas.  Si tamen in modum poenae adiiciatur, ut si tecum non contraham, dabo centum, non valet, supra, de spons., Gemma; et ff. de ver. oblig., Titia; et C. de inutil. stipul., libera matrimonia.

 Consensus de praesenti
Tunc enim recedit a conditione apposita, et simpliciter intelligitur consentire; simile supra, de despon. impub., de illis 2, in fi.

 Carnalis
Et per hoc videtur recessisse a conditione, infra, de cond. appos., per tuas.  Et sic est matrimonium praesumptum, contra quod non admittitur probatio, supra, de spons., is qui.  Et sic duobus modis recedit a conditione, infra, de cond. appos., super eo.  Ber.

X 4.05.04 Verum

 Qualibet
Id est, aliqua de quibuslibet; sic 15. q. 1, mulier; et 1. q. 7, si quis omnem.

 Conditione donatur
Si aliquis donet aliquod praedium ecclesiae sub aliqua conditione, puta ut illud restituatur Titio, si consul factus fuerit, vel consimile, statim tenet donatio.  Vel quod restituatur eidem, qui donavit, vel heredibus suis, donum revocari non potest, nisi conditione adveniente; sic 12. q. 3, pontifices, in fi.  Quilibet enim in traditione suae rei potest apponere pactum legibus non improbatum, ff. de pacti., in traditionibus; et C. de contrah. empt., si donationis, in fi.  Et sic donatio statim tenet, licet possit per conditionem resolvi sicut venditio, supra, de pignor., illo; et ff. de in diem add., quotiens fundus.  Sed huic intellectui contradicit verbum quod est in fine capituli, ea cessante.  Unde expone, interposita conditione, id est, modo vel pacto.  Unde nota differentiam inter donationem sub conditione et donationem sub modo: donatio enim sub conditione facta non tenet, nisi adveniente conditione, sive ea impleta, ff. de condi. et demon., qui heredi § ulti.; et ff. de condi. et demon., qui sub consitione; sic et venditio, ff. de contrah. empt., haec venditio; ff. de leg. 3, si tibi legatum; ff. locat. et conduct., insulam § ulti.; arg. infra, de cond. appos., super eo; et infra, de cond. appos., per tuas; et de tali non intelligitur haec decretalis.  Donatio sub modo statim tenet et non revocatur, quamdiu modus servatur; modo illo non extante potest revocari, prout dictum est ab initio, si hoc dictum sit, ut revocetur, si modus non servetur, ut dicit in fi., et C. de donat. quae sub mod. vel cond., si doceas; et C. de donat. quae sub mod. vel cond., si praediorum.  De tali donatione loquitur decretalis ista, et huic donationi concors, quod dicit, ea cessante debeat revocari.  Sic ergo expone, conditione, id est modo vel pacto.  Haec expositio probatur, ff. de manum. test., Maevia.  Et fit sic: dono tibi hoc, ut singulis annis hoc facias, vel consimile aliquid, sive ut alimenta mihi praestes, alioquin revocetur donatio.  Donatio sub conditione fit sic: dono vel lego si hoc feceris.  Unde versus: scito quod ut modus est si conditio quia causa.

 Debeat revocari
Sic ergo patet quod lex in donatione dicta servari debet, alias revocatur, C. de condi. ob caus. dat., dictam legem; et C. de condi. ob caus. dat., advocationis; ut et C. de revoc. donat., etsi perfectis; et C. de donat. quae sub mod. vel cond., si doceas; et C. de donat. quae sub mod. vel cond., si praediorum.  Arg. contra C. de rescind. vend., ea conditione.  Sed ibi non fuit dictum, quod venditio non valeret, si non satisisfecerit reipublicae, ubi ibi agitur tantum ad interesse, ut fiat quod convenerit, ut ff. de manum. test., Maevia.  Et ex hoc videtur quod res tali modo donata, scilicet, ut non alienetur, alienari non possit; quod si fiat, revocabitur.  Sed pone causam necessitatis alienandi imminere, puta debitum, vel redemptionem captivorum, numquid poterit res ista alienari, vel alia quae sic tradita est, ne alienetur, alias revocetur?  Videtur quod sic, quia talis conditio, ne liceat alienare rem meam, reprobatur a iure, ff. de pacti., nemo paciscendo.  Et casus isti excipiuntur a iure, 10. q. 2 § hoc ius.  Arg. contra expressum est quod alienari non potest, ex quo prohibetur a donatore, in Auth. de alien. et emphyt. § sanctissimas, coll. 9; C. de reb. alien., sancimus; et C. de pac. inter emp. et ven., si quis ita paciscatur.  Tanc. et alii quidam dicunt, quod in tali casu res tali modo sine conditione donata ecclesiae, ne alienetur, bene potest alienari, dummodo alias possessiones non habeat ecclesia.  Quoniam si alias haberet, non posset alienari propter inhibitionem testatoris sive donatoris, in quo casu dicunt intelligendam dictam Auth. de alien. et emphyt. § sanctissimas, coll. 9.  Quia ut dicit canon, pro captivorum redemptione res ecclesiae alienatur, 12. q. 2, aurum.  Alii dicunt, quod verius videtur, quod res tali modo donata, ne alienetur, alienari non potest etiam pro redemptione captivorum, ut dicit dicta Auth. de alien. et emphyt. § sanctissimas, coll. 9.  Quia non invenitur expressum contrarium in eo casu, ergo illi stabimus, et capitulum 12. q. 2, aurum, non loquitur de talibus rebus, sed de vasis tantum loqui videtur.  Ber.

X 4.05.05 Super eo

 Si pater
Sic infra, de cond. appos., per tuas.  Sic ergo matrimonium contrahitur sub conditione, sicut et emptio vel alii contractus, ff. de contrah. empt., haec venditio.  Nec obstat ff. de regul. iur., actus legitimi; actus enim illi non sunt contractus, sed quasi contractus.

 Alieno arbitrio
Ubi enim substantia contractus confertur in arbitrium expressae personae non valet contractus, nisi ille arbitretur, C. de contrah. empt., super rebus.  Sed testamentum in alterius voluntate expresse commissum non valet, ut si ita dicam, instituo te heredem, si Titius voluerit, ff. de hered. instit., si quis Sempronium; et ff. de condi. et demon., nonnumquam.  Sic nec legatum expresse commissum in alterius voluntate, ut ipse det, sed ut arbitretur bene, ff. de leg. 2, in arbitrium.  Sed pone, iste significavit hoc patri absenti, sed antequam pater consentiat, mutat voluntatem, et dicit quod nullo modo vult illam, etiam si pater consentiret.  Pater hoc ignorans consentit, numquid est matrimonium inter eos?  Videtur quod sic, ff. mand. vel cont., si mandassem; et supra, de rescript., ex parte decani; et supra, de procurat., mandato.  Dico quod ex quo pater consensit, compelli debet ut illam recipiat, arg. supra, de despon. impub., de illis 1, in fi.  Non est tamen matrimonium inter illos, unde si contrahat cum alia, tenebit, quia non dicitur consensus, nisi sit tempore quo pater consensit.  Quia nec dicitur habere talem potestatem, nisi cui concessa durat, arg. ff. quod cui. univ. nom., item eorum § quod si actor.  Quia ubi deest legitimus consensus, non est matrimonium.  Ber.

 Non improbet
Arg. contra, supra, de cond. appos., quicumque.  Ibi loquitur de conditione inhonesta, quae tamen non est contra substantiam matrimonii, infra, de cond. appos., si conditiones.  Io.

 Alexander
Supra, de cond. appos., de illis.  Ber.

 Consensus
De praesenti, sic supra, de cond. appos., de illis; et infra, de cond. appos., per tuas.

 Nequaquam
Sic hoc facit conditio apposita, quae suspendit contractum usque ad tempus conditionis extantis, ut dictum est supra, de cond. appos., verum.

X 4.05.06 Per tuas

 Non negaret
Sed confitebatur se illam pluries diversis temporibus congniovisse post sponsalia contracta, ex tali confessione proceditur contra ipsum, quia non probavit contradictionem ante carnalem copulam.

 Subsecuta
Pluries et diversis temporibus, alias non videretur bene sententiatum, cum probatum fuerit per testes viri, quod post contradictionem patris eam cognovisset; simile supra, de fide instrum., cum Ioannes, ad fi.; et supra, de probat., in praesentia.  Et ita dubia probatio non sufficit.

 Praesumendum
Sed quare praesumitur istum recessisse a conditione, quia non est praesumendum aliquem recedere a iure suo, supra, de renunciat., super hoc.  Cum praecedens consensus durare intelligatur, arg. supra, de bapt. et eius effect., maiores, in fi.  Et ex eo quod primo et ultimo contradixit, praesumitur quod medio tempore non consensit, 28. dist., quia sunt culpae; et supra, de celeb. miss., cum Marthae, vers. si tunc igitur in caelum; et 1. q. 1, iudices, in fi.  Et praecedens voluntas probatur per sequentem, 34. q. 1, cum per bellicam.  Praeterea si pendente conditione res traditur, et postea non existat conditio, res tradita repetitur, ff. de condi. indeb., sub conditione; ff. de peric. et comm. rei vend., quod si.  Praeterea conditionalis consensus nullus est ante conditionem extantem, ff. de ver. sig., cedere diem.  Si ergo nullus praecessit consensus, solus coitus matrimonium non facit, infra, qui cler. vel vov. matr. contr. poss., insinuante.  Dicas ergo quod consensus praecessit de futuro, ut patet in fine, quamvis per verba de praesenti expressit, supra, de cond. appos., super eo.  Et ita carnalis copula subsecuta inducit matrimonium praesumptum, supra, de cond. appos., de illis; et supra, de cond. appos., super eo.  Et in favore matrimonii inducta est haec praesumptio, quia per carnalem copulam ipso facto videtur consensum exprimere de praesenti, et a conditione recedere.  Sic per puram conditionem receditur a conditionali, ff. de contrah. empt., sed Celsus § ulti.  Sed quid si ante coitum protestetur se nolle propter hoc recedere a conditione?  Nec illud prodest, supra, de consti., cum M; et supra, de appell., sollicitudinem.  Item quid si dicam: contraho tecum si virginem invenero?  Videtur quod sit matrimonium, supra, de cond. appos., quicumque; et infra, de cond. appos., si conditiones; et 32. q. 2, solet.  Quia nec talis error dirimit matrimonium, 28. q. 2 § quod vero; sed nec dirimit emptionem, ff. de contrah. empt., alioquin § 1.  Dicas quod talis conditio non impedit matrimonium.  Item quid si contraho cum aliqua sub conditione, deinde cum alia pure?  Tenet matrimonium.  Sed pone quod postea existat conditio?  Videtur quod teneat primum, quia perinde videtur ac si a principio pure contraxisset, ff. qui pot. in pign. hab., potior; arg. infra, de frig. et malef., fraternitatis, in fi.  Sed secus est in matrimonio, quia non trahitur retro, ubi ab initio non fuit.  Quantum tamen ad filios legitimandos retrotrahi videtur, infra, qui fil. sint legit., tanta.  Item quid si contrahitur matrimonium sub conditione, quae omnino extitura est?  Videtur idem ac si pure contraxisset, ff. de condi. indeb., quod si.  Et secundum hoc est matrimonium antequam existat conditio.  Sed dic quod ibi non est matrimonium, sed expectatur eventus conditionis, et tunc primo erit.  Et si medio tempore contraheret cum alia, teneret matrimonium, licet videatur quod ex futuro eventu pendeat, an sit matrimonium, ut dixit Io. per decretalem infra, de frig. et malef., fraternitatis.

 Sponsalibus
Ergo si contraxissent ante carnalem copulam, coitus nihil postea operaretur, quia nihil est ibi purum vel conditionale, quod confirmet vel ducat ad esse talis coitus, supra, de sponsa duo., tuas, in fi.; arg. supra, de confirm. util. vel inutil., examinata.  Ber.

 Probatum
Nota quod contra eum interpretatio, qui testes produxit, cum expresse non probant id ad quod inducuntur, sed obscure; sic supra, de probat., in praesentia.  Et quia per confessionem utriusque constabat, quod pluries post sponsalia contracta carnalis copula fuit subsecuta.  Et ideo quia non expresse constat per testes, quod contradictio patris praecessit copulam, fit interpretatio pro matrimonio praesumpto, cum iam esset fundata mulieris.

X 4.05.07 Si conditiones

 Contra substantiam coniugii
Quod dicitur hic sumptum fuit de illo canone 22. q. 2, solet; et 22. q. 2, aliquando.  Nota ergo quod quaedam conditiones apponi possunt in matrimonio licitae, quae a iure admittuntur, puta si centum mihi dederis, si patri meo placuerit, ut supra, de cond. appos., de illis; supra, de cond. appos., super eo; supra, de cond. appos., per tuas.  Huiusmodi enim conditiones honestae sunt, nec sunt contra substantiam matrimonii, quia potest esse cum illis et sine illis, unde non probat hoc esse, quod ab hoc contingit abesse, supra, de translat., inter corporalia.  Est et alia conditio honesta, quae est de substantia matrimonii, ut cum Christianus dicat Iudeae vel haereticae, contraho tecum si vis fieri Christiana, sine ista non teneret matrimonium, 28. q. 1, non oportet.  Sunt et aliae conditiones inhonestae, et turpes, de quibus hic fit mentio, et illarum quaedam sunt contra substantiam matrimonii, ita ut illis appositis non teneat matrimonium, de quibus hic habes in principio et capitulis praedictis, 22. q. 2, solet; et 22. q. 2, aliquando.  Sunt et aliae inhonestae, turpes, aut impossibiles, ut si dicatur, contraho tecum si furtum feceris, si homicidium feceris, istae enim sunt turpes.  Idem est si sit impossibilis, ut si dico, contraho tecum si dederis mihi imperium, si digito caelum tetigeris, ff. de iniust. rup. testam., cum in secundo.  Huiusmodi conditiones non sunt contra substantiam matrimonii, et de talibus intelligitur, quod dicitur in fine, si turpes vel impossibiles.  Et ideo si apponatur, pro non adiectis haberi debent, ut dicit in fine, et supra, de cond. appos., quicumque.  Quod de huiusmodi conditionibus intelligitur, et matrimonium tenet.  Et sic videtur quod omnis conditio quae est contra naturam contractus, ipsum impediat si apponatur.  Et haec est ratio, cum tria debeant esse bona matrimonii, saltem quo ad propositum, scilicet, fides, proles, et sacramentum, 27. q. 2, omne itaque.  Per illas tres conditiones extinguuntur illa tria bona, quae in quolibet matrimonio necessario requiruntur, aliter non erit matrimonium, ut hic patet.  Sed contra videtur, 10. q. 1, sic quidam contra, ubi tenet contractus non obstante conditione contra naturam contractus.  Et arg. contra, 28. dist., diaconi, ubi tenet ordinatio, licet dicat se velle habere uxorem, quod est contra ordinis substantiam.  Idem quid si dicat, profiteor talem religionem, ita quod possim proprium habere, et uti matrimonio?  Videtur quod tenet monachatus, infra, qui cler. vel vov. matr. contr. poss., insinuante.  Non credo quod teneat monachatus sub hac conditione, quia illa est contra substantiam monachatus, supra, de statu monach., cum ad monasterium, in fi.; et arg. supra, de conver. coniug., dudum.  Haec fuit opinio Hug. quam invenies, 19. q. 3, si qua § nunc autem.  Alii contradicunt.

 Si generationem, etc.
Ista conditio est contra bonum prolis.

 Donec inveniam aliam
Haec conditio est contra sacramentum, quod debet esse individuum.

 Aut si pro quaestu
Exemplum est de conditione, quae est contra bonum fidei.

 Impossibiles
Simile supra, de pact., pactiones.  Et sic in testamento turpis conditio pro non adiecta habetur, C. de insti. sub cond. fac., reprehenda; et ff. de condi. insti., quidam; et C. de his quae poen. nom., supervacuam, in fi.; et ff. de leg. 1, turpia; ff. de usufruct. et habit., sed neque.  Sic turpis sive impossibilis stipulatio, etiam in aliis contractibus non obligat; ff. de ver. oblig., generaliter; et ff. de ver. oblig., veluti si quis; et ff. de act. et oblig., non solum; Inst. de inutil. stipul. § impossibilis.

 Propter eius favorem
Sic ergo matrimonium res favorabilis est, unde propter ipsius favorem pater et mater in ipsius praerogativa ad testimonium admittuntur, qui in aliis contractibus repelluntur, infra, qui matrim. acc. poss., videtur, in fi.; et plura alia specialia ibi observantur, ut notatur supra, ut lite non cont., ad hoc.

