X 2.12 DE CAUSA POSSESSIONIS ET PROPRIETATIS

X 2.12.01 Susceptis

 Momenti
Id est, possessionis.  Et dicitur possessio momentum, non quia durat per momentum, sed quia parum duratura est apud possessorem, cum actor docuerit de proprietate, et a sententia momentaneae possessionis secundum legem non appellatur, C. si de mom. poss., cum de possessione.  Secus secundum canones, supra, de iudic., significaverunt.

 Sub uno
Sed quare dicit, cum alia sit causa possessionis et alia proprietatis, nec habeant aliquid commune, ff. de excepti. rei iud., et an eadem § ulti.; et ff. de acq. poss., naturaliter § nil commune; et ff. de acq. poss., permisceri.  Hoc ideo dicit, quia continentia causae dividi non debet, infra, de sequestra., ad hoc § Papa; et C. de iud., nulli.  Hoc est dicere, iudex qui cognovit de possessione debet cognoscere de proprietate.  Et ita expone in uno eodemque iudicio, id est, coram eodem iudice, ut dicunt iura praedicta, quia facilius cognoscit de proprietate qui cognovit de possessione.  Arg. contra supra, de iudic., significaverunt.  Sed ibi erant diversi fori, hic eiusdem, et sic non contradicunt.

 Diffinire
Nota quod dicit diffinire, quasi diceret diffinitivam sententiam contra absentem non possumus proferre ante litem contestatam, supra, ut lite non cont., per totum.  Vel dic non possumus diffinire, etiam lite contestata contra inauditam partem, quia non liquet de causa.  Et ideo praecise diffinire non possumus, quin salva sit ad minus quaestio proprietatis absenti, infra, de dolo et contu., prout; et supra, ut lite non cont., quoniam § penulti.; et C. quom. et quan. iud. sent. prof., consentaneum.  Et ita duobus modis potest intelligi particula ista, ut lite non contestata, ut sic non fiat diffinitio, sed propter contumaciam in possessione missio, vel lite etiam contestata quando non liquet de causa.  Vel tertio modo, quia contra absentes non citatos, non convictos, non confessos, nihil possumus diffinire, supra, de maior. et obed., inter quatuor.  Et sic plana est littera.  Ber.

X 2.12.02 Ad ultimum

 Deputati ut de possessione et proprietate
Quia causa est eis utraque commissa, et idem est si simpliciter causa indiffinite committitur, quia utraque causa intelligitur esse commissa, infra, de sequestra., ad hoc.  Quia dividi non debet continentia causarum, supra, de caus. poss. et propr., susceptis; C. de iud., nulli.  Sic et causa proprietatis et ususfructus apud eundem iudicem sunt tractandae, ff. de liber. caus., si pariter.  Sic et in aliis, ff. de quib. reb. ad eun. iud., si inter.  Ber.

 Pronuncient
Scilicet super possessione.

 Expressum
Scilicet quod prius audiant attestationes de possessione et pronuncient super illa.  Illud est expressum in iure civili, C. de rei vend., ordinarii; C. de interdic., incerti; ff. de acq. poss., exitus controversiae; ff. de iud., si de vi et possessione.  Tamen secundum iura canonica simul potest procedi super utraque quaestione, et una debent sententia terminari, infra, de caus. poss. et propr., cum ecclesia; et infra, de caus. poss. et propr., cum dilectus.  Ita quod primo pronuncietur super possessione et incontinenti super proprietate, ut ibi dicitur, et infra, de caus. poss. et propr., cum super.  Et ita causa possessionis et proprietatis ab eadem persona intentari potest simul et uno iudicio tractari et terminari, quia non sunt ista contraria.  De hoc dicetur infra, de caus. poss. et propr., pastoralis; et infra, de caus. poss. et propr., cum dilectus.  In hoc opinio fuit dominus Mart. et eius sequaces.  Dominus Bazian. et eius sequaces volunt stare legibus praedictis.  Sed illa diversitas determinabitur infra, de caus. poss. et propr., pastoralis; et infra, de caus. poss. et propr., cum dilectus.  Et quod dicit hic quod primo pronuncient super possessione, nihilominus de proprietate pronunciare debent incontinenti, ex quo simul est actum, et publicatio simul facta et de utraque liquet, alias differtur quaestio proprietatis, infra, de testib., significaverunt.  Alias si volunt differre iudices iudicium proprietatis, nec testes publicare cum aliis, etiam possunt procedere super possessione tantum.  Et sic intellige quod hic dicit, ut concordet iuri civili.  Tamen secundum canones, si aliquis vult agere simul utroque iudicio, iudex simul expedire debet utrumque, infra, de caus. poss. et propr., cum super; et infra, de caus. poss. et propr., cum dilectus, alias contradicerent.  Hic iudices ex officio suo hoc fecerunt, ut commixtum audirent, sed prius volebant procedere super possessione, quod licitum est secundum iura civilia, nec canonica contradicunt.

X 2.12.03 Cum ecclesia

 In unum
Quia spiritus sanctus non venit nisi super congregatos in unum, 24. q. 1, audivimus § sin autem.  Et ubicumque duo vel tres congregati fuerint in nomine meo, ibi sum in medio eorum, 1. q. 1, cum scriptura; et 24. q. 1, alienus; et 20. dist., de quibus, in fi.

 Spectaret
Sed qualiter fuerunt admissi canonici ad aliquam probationem, cum pars adversa diceret se spoliatam, cum nil obiici possit spoliato ante restitutionem, nec super eo quaestio proprietatis referri, infra, de restit. spol., in litteris; et infra, de restit. spol., item cum quis; et infra, de restit. spol., ex conquestione; supra, de ord. cognit., super spoliatione?  Sed dicas quod isti clerici conventualium ecclesiarum, non tantum possessorium intentarunt, sed petitorium simul cum possessorio.  Unde licitum fuit alteri parti de iure suo docere.  Et in hoc minus caute fecerunt isti clerici, quia quamdiu potest aliquis intentare aliquid possessorium, non debet agere de proprietate, ff. de rei vend., is qui destinavit.

 Ultimo
Bene dicit ultimo, quia licet quandoque fuissent in eligendi possessione, hoc non prodesset ad hoc, ut possent petere restitutionem, licet secus sit in dominio, C. de probation., sive.  Item bene sequitur et immediate, quia si non continuassent tempora, non praescripsissent, ff. de diver. temp. praescr., in usucapione § 1.  Et de ultimo tempore caute dixit, quia in praescriptione ultima tempora spectanda sunt, C. ne de stat. def., si mater; et C. de apoch. public., quicumque, lib. 10; arg. 35. dist., ab exordio; et 28. dist., quia sunt.

 Vocemque habuisse
Caute etiam dicit vocemque habuisse, quia posset esse quod interfuissent causa consilii dandi, et tamen non elegissent, nec scrutatores voluntatum dedissent aut vota sua inquisita non fuissent, supra, de elect., Cumana; et 63. dist., obeuntibus.  Vel forte essent invitati, 63. dist., cum Hadrianus.  Sed per talem invitationem ius non acquiritur, 9. q. 3, nunc vero; et 9. q. 3, per principalem.  Et arg. ad hoc supra, de postul. praelat., bonae 2.  Hoc enim non sufficit quod aliquis possideat, sed quod intendat ius sibi acquirere, ff. de itin. act. priv., si per fundum; ff. quemad. serv. amit., servitute usus.  Immo in dubio praesumendum est istos potius non habere ius, arg. 24. dist., presbyteri; et 7. q. 1, pontifices, quia non versimile est quod quis iactet res suas, ff. de probation., cum de indebito, vers. qui enim solvit; et supra, de elect., quia diligentia.  Nec enim sequitur quod si fuerint electi, quod ideo possederint, ff. de acq. poss., si quis antea; infra, de restit. spol., olim causam; et ff. de vi et de vi arm., praetor ait § vim vi.

 Vacillasse
Hoc solum sufficeret ad repellendos testes, et quod dixit, varios exitisse, ut 3. q. 9, pura; et 4. q. 3, si testes § item qui falso; et infra, de poeni., super his; et infra, ut eccl. ben., ut nostrum § omnibus ergo; et 35. q. 6, de parentela 2, in fi.; et ff. de quaest., de minore § tormenta, in fi.; et ff. de quaest., ex libero § 1, in fi.  Tamen quandoque verbis et non re aliqui dissentiunt, infra, de verb. sign., nihil obstat; et infra, de testib., cum tu; et ff. de re iud., actorum; 8. q. 1, in scripturis § quies, in glossa opere; de poen. dist. 1, periculosae.

 Negativam
Forte dicentes quod illi conventuales clerici numquam interfuerunt electioni vel vocem habuerunt, arg. supra, de elect., cum dilectus.  Quod tamen fieri non potest, supra, de elect., bonae 1; et supra, de renunciat., super hoc; et 6. q. 5, accusator.

 In trium episcoporum
Ex hoc videtur quod si aliquis ter utitur aliquo iure, per hoc est in quasi possessione illius, arg. C. de fideicomm., si probaveris; et ff. de usuri., cum de in rem verso; ff. de servit., quotiens 2.  Sed quid si semel eligit in quadraginta annis, quia episcopus ille tanto tempore vixit?  Dico quod per hoc est in quasi possessione illius iuris, arg. supra, de consti., cum accessissent; et infra, de praeben., pro illorum, a contrario sensu.  Nam aqua dicitur quotidiana, quae tantum semel in anno ducitur, ff. de aqua quot. et aest., ait praetor § 2; et ff. de aqua quot. et aest., ait praetor § 3.  Et si immisi tignum in parietem tuum, statim possideo servitutem, ff. de servitu. urb. praed., servitutes quae in superficie, in princ.  Unde tuendus sum in illa quasi possessione, infra, ut lite penden., a memoria; et infra, ut lite penden., laudabilem; et 16. q. 4, volumus.  Nisi constet quod vi vel clam vel precario possederim, arg. infra, de excess. praelat., cum ad quorundam.  Et tunc qui dedit auctoritate sua poterit revocare, ut ibi, et 10. q. 3, quia cognovimus.  Nec obstat quod dicitur de triginta diebus, quibus ad minus uti debet in anno ad hoc ut habeat interdictum de itinere actuque privato, ff. de itin. act. priv., inde § hoc interdictum a superior.  Quia hoc intelligitur de eo interdicto quod habet mixtam causam, quia duo debet probare.  Et hoc anno se fuisse usum, et servitutem sibi competere et constitutam fuisse, ut ibi dicitur.

 Quasi possessionem
Hoc ideo dicit, quia incorporalia non possidentur sed quasi possidentur, ff. de usucap., sequitur § si viam; ff. de servitu. urb. praed., si aedes § libertas.  Arg. contra 3. q. 1, redintegranda.

 Reducentes
Verbo tantum et non re, cum iam constet de proprietate, ut sequitur in littera, et infra, de caus. poss. et propr., cum super.

 Quicquid iuris
Sic ff. de excepti. rei iud., et an eadem § actiones; et C. de annal. except., si ex multis.  Sed quid deduxit in iudicium pars canonicorum, cum ipsi essent rei et possiderent?  Non videtur quod aliquid deducerent in iudicium.  Immo de iure communi ad eos spectat electio, et possidenti non est prodita actio, Inst. de action. § istae quoque; et supra, de iudic., examinata.  Et ita nec petitorium nec possessorium deduxerunt in iudicium.  Solutio: haec oppositio habet locum in actionibus in rem, quae competunt pro rebus corporalibus, ut in Inst. de action. § istae quoque.  Sed in actionibus in rem, quae competunt pro rebus incorporalibus, ut in servitutibus, datur actio possessori pro tuendo iure suo.  Et haec dicitur negatoria, quae competit domino qui negat alium servitutem habere in re sua.  Et hanc negatoriam deduxerunt canonici in iudicium, dum negabant clericos habere ius in electione, quia aliud non poterant in iudicium deducere.  Confessoria vero datur ei qui sibi debere servitutem contendit, secundum quod isti clerici faciebant, qui dicebant se habere ius in electione, et hoc deduxerunt in iudicium loco proprietatis et possessorii.  Haec probantur ff. si serv. vend., de servitutibus, 1. resp.; et ff. si serv. vend., si forte § 1; ff. si serv. vend., sicut § sed si quaeritur; et Inst. de action. § aeque si quis.  Et sic intelligitur quod hic dicit, utraque pars deduxerit in iudicium quicquid iuris habebat in electione.

 In iudicium
Hoc sumptum est ex illa lege ff. de iud., solemus.  Illa enim veniunt quae includi possunt in actione proposita, ut loquatur in speciali iudicio, ut in rei vendicatione, ut fructus et expensae et usurae quae accessoria sunt, et ad eandem rem spectantia, ff. de aqua pluv. arc., Atteius, in fi.; et ff. de aedil. edict., aediles § item sciendum.  Non autem veniunt omnia alia.  Nec est contra C. de annal. except., si ex multis.  Ibi sponte receptus fuit libellus generalis, unde fatuus fuit.  Sed regula ista melius intelligitur de generalibus iudiciis, ut de negotiis gestis, tutelis, petitione hereditatis, actione pro socio, communi dividundo, finium regundorum, familiae erciscundae, ubi omnia veniunt in iudicium, nisi fiat specificatio in libello vel in prosecutione causae.  Tunc enim non obstat exceptio in non specificatis, C. de iud., licet; ff. de excepti. rei iud., si ex testamento; et ff. de institut. act., habebat; et ff. comm. divid., in iudicium; ff. fam. ercis., heredes § penulti.; et ff. de pet. hered., si hereditatem; et ff. de pet. hered., si quo tempore.  Et haec vera sunt in bonae fidei iudiciis.  Secus in iudiciis stricti iuris, quia ibi non veniunt nisi illa tantum de quibus nominatim actum est, ut venirent, ut ff. de dolo mal., et eleganter § non solum; ff. de ver. oblig., quicquid, in princ.  Simile est etiam in personali actione, ut si unam causam sum prosecutus et succumbo, non obstat si peto idem ex alia causa.  Et hoc dictum est supra, de libel. oblat., significantibus.  Sic etiam in arbitrio, ubi tantum veniunt ea de quibus dictum est in compromisso, ut supra, de arbitr., cum dilectus, ubi de hoc.  Arg. ex hoc loco illud tantum venire in condemnatione, quod in libello continetur super quo litis contestatione facta fuit, arg. ff. de iud., non potest; et ff. de iud., de qua re.  Arg. contra infra, de appell., si iustus, ad fi.; et Inst. de action. § si minus; ff. de pet. hered., si hereditatem; ff. de rei vend., sin autem § possidere.  In istis omnibus leges dicitur quod plus venit in condemnatione quam in petitione.  Solutio istarum legum in principio glossae an sint extranea, aut coniuncta et accessoria.  Sic aliquando minus venit in condemnatione quam in petitione, ff. de condi. furt., si servus furtivus; ff. de rei vend., sin autem a Titio § possidere; et ff. de pet. hered., si quo tempore § ex diverso.

 Non solum
Argumentatur Papa ex hac lege per locum a minori.  Si id de quo minus videtur inesse, inest, et id de quo magis sive econtrario.

 Ne veniret
Arg. omnia esse concessa quae non sunt prohibita.

 Cathedralium
63. dist., nullus; 63. dist., Hadrianus; et 63. dist., sacrorum § ex constitutionibus; et 63. dist. § nunc ergo; et supra, de elect., cum terra.

 De consuetudine
Introducta de voluntate eius cui praeiudicat, ff. comm. praed., venditor § 1.  Et ita necesse est quod sit praescripta, ut hic innuitur; et supra, de consuet., cum dilectus; et supra, de consuet., cum tanto, ubi de hoc; et infra, de verb. sign., abbate.

 Tertio
Non ergo tres vices inducunt consuetudinem, nisi in criminibus, 25. q. 2, ita nos, in princ., et in glossa usum; et C. de episcopal. aud., nemo, in fi., et in glossa fi.; de poen. dist. 2, si servo § econtrario.  Si enim consuetudo esset, ex tribus vicibus iuvaretur, ut hic.  Sed non prodest nisi legitime sit praescripta, ut dicit hic, licet tueatur aliquem in possessione quousque constet an sit debitum, 18. q. 2, servitium; et infra, ut lite penden., a memoria; et infra, ut lite penden., laudabilem.

 Brevitatem temporis
Et ita patet quod si brevitas temporis non obstaret, isti clerici praescripsissent ius eligendi, etiam si semel elegissent, arg. C. de servit., cum talis.  Licet videatur contra, quia servitutes quae non habent continuam causam, duplicatum tempus requirunt, ff. quemad. serv. amit., si sit constituta.  Sed secus est secundum canones, arg. infra, de praescrip., de quarta, et hic.  Sed contrarium videtur huic loco, quod dici consuevit quod in praescriptione ecclesiastica requiritur bona fides et iustus titulus, alias non praescribitur, infra, de praescrip., si diligenti; et infra, de decim., dudum.  Sic et in consuetudine causa allegari debet, arg. infra, de censib., pervenit.  Et ita dici consuevit, quod in consuetudine allegari debet causa et in praescriptione titulus.  De hac materia invenies supra, de consuet., cum tanto.  Sed hic nulla causa sive titulus fuit allegatus, et tamen praescripsissent, si pervenissent ad legitimam tempus, ut hic patet.  Ad hoc potest dici quod in huiusmodi incorporalibus sola patientia habetur pro titulo.  Nam patientia loco traditionis habetur in servitutibus, ff. de public. in rem act., si ego § 1; et ff. de servit., quotiens 2.  Vel dicas quod speciale est circa ista incorporalia iura, quod non est necesse allegare ibi titulum.  Sed hoc solum sufficit, quod nec vi nec clam nec precario possiderent.  Arg. contra infra, de praescrip., si diligenti.  Solutio: qui enim facit gratiam, illud debet protestari, 7. q. 1, pontifices; et supra, de elect., Cumana.  Et hoc forsitan voluerunt probare isti canonici, quod illi clerici non fuerant in electione iure proprio.  Sed de gratia quasi negative.

 Praescriptionem
Videtur quod hoc ius quia quasi servitus est, praescribi non possit, quia nec in bonis alicuius nec extra bona est, ff. de usufruct. legat., nec usus.

 Actore non probante
C. de edend., qui accusare; 6. q. 5, accusator; C. de probation., actor; et infra, ut eccl. ben., ut nostrum § cum enim.  Ber.

X 2.12.04 Cum super electione

 Confirmatus
Ex hoc principio et ex fine capituli colligitur quod confirmatio nil iuris confert, ubi electio canonica non fuit, supra, de elect., cum inter canonicos; et supra, de elect., cum dilectus.  Tamen si possessionem fuerit adeptus, et postmodum spolietur, debet restitui, quamvis non fuerit electio canonica, ut hic patet.

 Restituendum
Solo verbo restituit eum, quia in eadem sententia destituit eum.  Sic supra, de caus. poss. et propr., cum ecclesia.  Quid ergo prodest talis restitutio?  Quantum ad hunc casum nil prodest, nisi quia satisfit iuri et petitioni actoris, ff. de iud., de qua re.  Et hoc posset quandoque prodesse quo ad fructus restituendos, ut spoliator restituat fructus perceptos, et qui percipi potuerunt a tempore deiectionis usque ad tempus litis contestatae super proprietate.  Et ita licet obtineat in proprietate, tamen propterea quia ius sibi dixit, quantum ad possessionem restituere debet fructus perceptos.  Sed numquid ille qui est in possessione utetur fructibus?  Videtur quod sic, quia alimentorum causa veritati non praeiudicat, ff. de his qui sui vel alien. iur. sunt, si iudex.  Et pupillus propter inopiam quandoque percipit alimenta a scripto herede qui appellaverat usque ad finem litis, ff. de inoffic. testam., si instituta § de inofficioso.  Sed contrarium verum est, quia cum canonicum non habuit ingressum, debet restituere fructus quos inde percipit.  Et est expressum arg. infra, de praeben., dilecto; et melius infra, de iure patron., cum dilectus, in fi.  Quia quasi intrusus est, unde nil debet inde commodi habere, ne de improbitate sua commodum consequatur.  Et est arg. ad hoc quasi expressum infra, de restit. spol., gravis.  Et fructus illi restituendi sunt ecclesiae unde illos percepit.

 Tam possessorium quam petitorium
Et sic duae petitiones eodem iudicio expediuntur, arg. C. de off. rect. prov., potest, et in eodem libello.  Et sic uno processu duplex commodum quis consequitur, arg. ff. pro soc., si fratres § si plures; et ff. fam. ercis., heredes § si de pluribus; ff. de act. emp. et vend., non est novum; et ff. quod legat., hoc interdictum § quia autem; et infra, de caus. poss. et propr., cum dilectus; et supra, de caus. poss. et propr., ad ultimum; et infra, de capell. monach., dilectus.  Sed qualiter possessorium et petitorium deductum fuit in iudicium ab utraque parte?  De hoc dixi supra, de caus. poss. et propr., cum ecclesia.  Quidam dicunt quod neuter possidebat, alias non potuit intentari.  Sed ab utraque parte hoc non posset fieri, nisi uterque fuerit spoliatus, sed alter tantum fuit spoliatus.  Unde potest dici quod in rebus incorporalibus datur actio possessori pro tuendo iure suo, ut in proximo capitulo supra, de caus. poss. et propr., cum ecclesia, dictum est.  Vel verius dicas quod hic alter tantum fuit spoliatus, qui intentavit simul petitorium et possessorium.  Reus vero qui possidebat, defendebat si super utroque, et sic quodam modo utraque pars deducit utrumque in iudicium, infra, de caus. poss. et propr., cum dilectus.  Quia non debet actori licere quod reo non licet, ff. de regul. iur., non debet.  Sed verius est quod alter tantum petitorium intentavit, qui dicebat se canonice electum, quia et hic non dicitur quod utraque pars deduxit in iudicium utrumque possessorium et petitorium.

 De qua re
ff. de iud., de qua re.  Haec regula fallit in causa criminali episcopi, 3. q. 6, quamvis; et 3. q. 6, dudum.  Fallit in sententia lata a superiori, infra, de re iudic., de caetero.  Fallit ubi sola cognitio demandata est, infra, de testib., cum olim § verum; et supra, de offi. ord., dilectus.  Item fallit in incidentibus quaestionibus, ut dictum est supra, de ord. cognit., intelleximus; C. de ordi. iudic., aditae.  Unde ita intelligitur de qua re cognoverint principaliter, scilicet de ea pronunciare debet, ut hic, quia petitorio et possessorio principaliter agebatur ab altera parte.

X 2.12.05 Pastoralis

 Auspicia
Id est, exordia litis, C. de exception., si quis; et C. de codicil., si quis, 1. resp.

 Requisitus
A iudice scilicet, et hoc cum utraque causa commissa est iudici, ut supra, de caus. poss. et propr., susceptis.  Idem videtur si causa proprietatis est ei commissa, arg. C. de rei vend., ordinarii.  Idem est etiam ubi causa est simpliciter commissa, infra, de sequestra., ad hoc.  Licet sit contra arg. C. si a non comp. iud., si de proprietate, quia continentia causae dividi non debet, C. de iud., nulli; et supra, de caus. poss. et propr., susceptis.

 Experiri
Id est, agere.  Alibi ponitur pro defendere, supra, de iudic., de Quodvultdeo.  Nemo enim sine actione experitur, supra, de iudic., examinata; ff. de admin. tut., quotiens § item si temporali; ff. de negot. gest., si pupilli § ulti.  Item est hic arg. quod cum plures actiones nomine eiusdem rei competunt, ut ff. de trib. act., quod in herede; ff. de regul. iur., nemo 2 § quotiens.

 Quod de recuperanda
Ad intelligentiam huiusmodi, nota quod triplex est iudicium possessorium vel pro adipiscenda possessione vel recuperanda vel retinenda.  Pro adipiscenda possessione proponitur interdictum quorum bonorum, et interdictum quorum legatorum, et Salvianum interdictum, ff. quor. bon., ait praetor; et ff. quod legat., hoc interdictum; et ff. de Salv. interdic., si colonus.  Interdictum pro adipiscenda possessione datur bonorum possessori et heredibus hereditariis, Inst. de interdic. § restitutoria, in glossa bonorum.  Et dicitur ideo adipiscendae possessionis, quia licet heres hoc ipso quod est institutus et hereditatem adiit, efficiatur dominus rerum hereditariarum, tamen possessionem earum non adipiscitur, nisi apprehendat possessionem, ff. de acq. poss., cum heredes, in princ.  Et si ab alio possideantur, potest adipisci earum possessionem per istud interdictum.  Pro recuperanda possessione datur interdictum unde vi, et quod vi aut clam.  Pro retinenda possessione datur interdictum uti possidetis, pro re immobili, vel utrobi pro re mobili.  Hoc habes Inst. de interdic. § adipiscendae; et Inst. de interdic. § retinendae; et infra, de probat., licet.  Si ergo aliquis coepit agere rei vendicatione, potest redire ad iudicium possessorium, quod proponitur pro recuperenda possessione, vel adipiscenda pendente iudicio proprietatis, ut hic dicitur, et infra, de testib., significaverunt, in princ.; et ff. de vi et de vi arm., cum fundum § ulti.  Et econverso de possessorio potest redire ad iudicium proprietatis, sed ad interdictum de retinenda possessione non potest redire pendente iudicio proprietatis primitus instituto, scilicet uti possidetis vel utrobi quae proponuntur pro retinenda possessione.  Nec econverso potest redire ad iudicium proprietatis, postquam coepit agere uti possidetis, quia sibimet esset contrarius, qui enim proponit rei vendicationem, dicit alium possidere, ut supra, de iudic., examinata, quia possidenti non datur actio, Inst. de action. § iste quoque.  Et qui agit uti possidetis, dicit se possidere, unde pendente iudicio proprietatis non potest redire ad aliud.  Nec obstat quod legitur ff. de acq. poss., naturaliter § nihil, in fi., ubi dicitur quod non negatur ei interdictum uti possidetis, qui coepit rem vendicare, quia illud intelligitur de eo qui ignorabat se possidere.  Vel potest dici quod ibi renunciavit primae actioni antequam inchoaret secundam.  Et de his interdictis, scilicet uti possidetis et utrobi, potest intelligi quod sequitur in littera: aliis possessoriis iudiciis in suo robore duraturis etc., quia in his interdictis prius oportet scire quis sit possessor, quam quis sit petitor, ut Inst. de interdic. § retinendae.  Et ideo dicit hic quod iudicium possessionis de sui natura praecedit vendicationem dominii.  Io.  Alii volunt intelligere quod dicitur: aliis possessoriis iudiciis in suo robore etc., de illis interdictis quae mixtam habent causam, in quibus debet quis probare dominium servitutis et possessionem suam, scilicet se ivisse triginta diebus illos anno, sicut est interdictum de itinere actuque privato, quod datur volenti reficere iter, ff. de itin. act. priv., inde § hoc autem interdicto; et ff. de itin. act. priv., praetor ait; et ff. de itin. act. priv., nec enim.  Sic infra, de restit. spol., ex transmissa.  Et idem in interdicto quod datur de aqua ex castello ducenda, ff. de aqua quot. et aest., ait praetor § ait praetor.  In talibus enim interdictis non redit quis ad causam possessionis omissa causa dominii.  Sed certe de istis non videtur quod possit intelligi, quia illa interdicta de sui natura non praecedunt quaestionem dominii, quia ibi simul agitur de possessione et de iure dominii, ut dicitur ff. de itin. act. priv., inde § hoc autem interdicto.  Vel intellige illud de aliis interdictis quae sunt quasi praeparatoria ad rei vendicationem, ut sunt interdicta de liberis exhibendis et de tabulis exhibendis, ut prius appareat quis possideat, et tunc detur alteri rei vendicatio, arg. C. de rei vend., ordinarii.  Vel potest intelligi quia cum agitur de possessione et violentia, prius agi debet de possessione, ut appareat quis possideat, ut postea qui possidebat, de violentia sibi illata experiatur, et sic numquam econverso, C. de appellat., prius.  Et illa verba, quae vendicationem etc., non faciunt implicationem sed demonstrationem notant, quasi dicat: possessoria interdicta volunt prius tractari quam rei vendicatione, ff. de rei vend., is qui destinaverit.  Licet quandoque secus fiat, prior tamen intellectus verior est.

 Conclusum
Hoc sumptum est ab authentico, in Auth de testi. § quia vero multi, coll. 7.  Sic infra, de fide instrum., cum dilectus.  Et si mandatum revocetur post conclusionem, nihilominus fertur sententia non obstante tali revocatione, supra, de procurat., auditis, in glossa ad illum.

 Agi potest
Novo tamen iudicio et renunciato priori, et sic salvabis opinionem Bazian., quae hic reprobari videtur, et infra, de caus. poss. et propr., cum dilectus, qui dixit quod numquam simul agendum est possessorio et petitorio, etiam ab eodem, C. de rei vend., ordinarii; et C. quor. bon., constat; et C. de interdic., incerti.  Sic intelligitur illa lex ff. de acq. poss., naturaliter § nihil, quia ibi renunciavit primae, qui inchoavit secundam.

 Pendente
Id est, renunciato secundum Bazian.  Sed haec expositio multum est extranea, et contraria huic litterae, nec probatur aliquo iure.  Secundum canonicam aequitatem plane stat verbum in sua significatione, ut infra, de testib., significaverunt.  Vel pendente quousque constet de possessorio, ut si succumbat in possessorio, revertatur ad petitorium.  Sed si obtineat in possessorio, quid erit de priori iudicio?  Fiat quod dicitur in praedicta decretali infra, de testib., significaverunt.

 Interdictum
Interdictum dicitur, quia inter duos redditur non ab interdicendo, Inst. de interdic. § sunt tamen.  Interdictum olim erat quaedam formata et solemnis conceptio verborum, quibus praetor aliquid fieri iubebat vel prohibebat, Inst. de interdic., in princ.  Hodie non servatur solemnitas interdictorum, sed loco cuiuslibet interdicti datur utilis actio in factum, Inst. de interdic. § ulti.  Ber.

 Intentare
Sed numquid si probaverit violentiam, debet ei adiudicari proprietas?  Videtur quod sic, 16. q. 6, placuit; C. und. vi, si quis in tantam.  Sed hoc non est verum, quia quis amittat dominium rei, ideo quia commisit violentiam.  Et hoc non est ex natura interdicti, sed ex poena illius constitutionis C. und. vi, si quis in tantam.  Unde si vult sibi rem adiudicari, proponat conditionem ex illa lege C. und. vi, si quis in tantam, quia per interdictum unde vi non consequitur hoc, sed possessionem cum fructibus.

 Causa non decisa
Ergo si aliquis succubuit in iudicio proprietatis, adhuc post sententiam potest redire ad possessorium, sicut econverso, arg. supra, de elect., querelam; et infra, de caus. poss. et propr., in causa.  Quia alius est modus agendi et aliud petitur quam prius, ff. de excepti. rei iud., cum quaeritur; et ff. de excepti. rei iud., quantitas.  Arg. contra infra, de caus. poss. et propr., cum dilectus, ubi ille qui obtinet in proprietate, obtinet in possessorio.  Possessio enim videtur esse pars proprietatis, sicut ususfructus pars dominii, ff. de usufru., usus fructus in multis.  Unde obstat exceptio rei iudicatae, ff. de excepti. rei iud., si quis cum totum, in fi.  Ad hoc dicas quod si nuda proprietatis deducta est in iudicium, post sententiam potest agi de possessione, quia nil habet commune proprietas cum possessione, ff. de acq. poss., naturaliter § nihil.  Secus si utrumque deductum est in iudicium, supra, de caus. poss. et propr., susceptis; et supra, de caus. poss. et propr., cum ecclesia; et supra, de caus. poss. et propr., cum super; et infra, de caus. poss. et propr., cum dilectus.  Iudex tamen qui condemnat de proprietate, per consequens condemnabit de possessione, nisi reus excipiat de possessione, scilicet pactum vel usucapionem, et hoc faciat ante sententiam, ff. de rei vend., officium, vers. ubi enim.  Io.  Si enim aliquis probavit de possessione et non de proprietate, et indeterminate de utraque actum est, succumbit in utroque, supra, de caus. poss. et propr., susceptis; et supra, de caus. poss. et propr., ad ultimum; et infra, de caus. poss. et propr., cum dilectus.  Verum est ergo quod qui succumbit in proprietate et in possessorio, adeo enim praevalet proprietas possessioni, quod qui obtinet in proprietate erit potior in possessione, cum de utraque simul actum est, licet solo verbo perdiderit commodum possessionis, arg. 16. q. 3, placuit § quod si mala fide.  Et possessio semper sequitur proprietatem, ff. de rei vend., officium, in fi.; arg. ff. deposi., bona fides.  Verumtamen iudex qui de proprietate tantum datus est, non potest cognoscere de possessione, C. si a non comp. iud., si de proprietate.

 Facultatem
Si non potuit propter dominium, ut hic dicit, quid valet redire ad possessorium, cum videatur condemnandus, quia sententia super proprietate trahit ad se sententiam super possessione, infra, de caus. poss. et propr., cum dilectus?  Respondeo: potest valere quo ad fructus, quos recuperat a tempore deiectionis.  Item quia ex quo habuit possessionem, habebit commodum retentionis, nisi adversarius proprietatem probaverit, C. de rei vend., res alienas.  Et quia si spoliator rem petat, potest ei obiici quod amisit ius, si quod habebat per conditionem ex lege praedicta C. und. vi, si quis in tantam.

 Aequitatem
Quam iudex semper debet habere prae oculis, ff. de eo quod cert. loc. dar. op., quod si Ephesi, in fi.  Et ubi proditum non est ius, procedere debet iudex aequitate pensata, supra, de transact., ex parte.  Ber.

X 2.12.06 Cum dilectus

 Possessorio et petitorio
Quidam intelligunt quod hic dicit, quando unus agebat iudicio uti possidetis, et adversarius agebat contra eum rei vendicatione.  Et sic intelligunt supra, de caus. poss. et propr., ad ultimum.  Et ita planus est casus.  Sed contra est quod legitur, ff. uti poss., ait praetor § inter litigatores.  Quia uti possidetis dicitur dari inter duos qui dicunt se possidere, ut ibi.  Unde verius est quod idem homo proponebat simul de recuperanda possessione et proprietate contra adversarium suum.  Et secundum hoc signatur contraria, C. de rei vend., ordinarii; et ff. de iud., si de vi; C. de interdic., incerti; C. quor. bon., constat.  Per leges istas dicebat Bazian. quod numquam poterat simul agi iudicio possessionis et proprietatis.  Arg. contra ff. quod legat., hoc interdictum § quia autem.  Sed illud est quod reus non certificabat legatorum.  Mart. in contraria fuit opinione, quod possit agi simul de illis, et nos summus in eadem opinione, scilicet quod simul possit agi de possessione recuperanda et de proprietate ab eadem persona.  Nec est istud contra ordinem iuris, nec contrarietas vel repugnantia hic invenitur, quia non sunt contraria, ut hic patet, et supra, de caus. poss. et propr., cum ecclesia; et supra, de caus. poss. et propr., cum super; et infra, de capell. monach., dilectus.  Et leges praedictae C. de rei vend., ordinarii; C. de interdic., incerti; et C. quor. bon., constat, non intelliguntur de tali possessorio pro recuperanda possessione sed interdicto uti possidetis.  Ibi enim ordinarium est quod possessorium primo tractetur, quia propter evidentem contrarietatem simul agi non potest de proprietate et uti possidetis ab eadem parte, ut dictum est supra, de caus. poss. et propr., pastoralis.  Si vero unus vult agere possessorio et alter petitorio, illud nullo modo est admittendum, infra, de restit. spol., sollicite; infra, de restit. spol., in litteris; infra, de restit. spol., item cum quis; et infra, de restit. spol., ex conquestione.  Quia quaestio spoliationis privilegiata est, supra, de ord. cognit., super spoliatione; et 3. q. 1, per totum; et 3. q. 2, per totum.  Et cum actor agit utroque iudicio, reus potest se defendere super utroque, supra, de caus. poss. et propr., cum ecclesia; et supra, de caus. poss. et propr., cum super; et C. de off. rect. prov., potest.  Ber.

 Praevalere
Semper enim proprietas tamquam dignior trahit ad se possessionem, ut sequatur dominium, quia iustior est petitio proprietatis, ff. deposi., bona fides, vers. et hanc probo.  Et ibi per glossam arg. ff. de pigner. act., si rem alienam; arg. 16. q. 3, placuit § quod si mala; arg. infra, de sequestra., ad hoc.  Arg. contra infra, de re iudic., suborta.  Et quod dicit praevalere, intellige quod simul est actum, ut hic dicit.  Ber.

X 2.12.07 Cum olim

 Duobus
Sed qualiter potuit iste archidiaconus ex bino actu episcopi consequi ius, cum nec trinus tribuat, supra, de caus. poss. et propr., cum ecclesia.  Sed quadruplex actus necessarius videtur, C. de servit., cum talis § aliis autem.  Sed hoc ideo contingit, quia qui est in quieta possessione eligendi vel praesentandi, potest eligere et praesentare.  Et ille consequitur ius ex hoc, supra, de elect., querelam; infra, de iure patron., consultationibus.  Qui enim est in quieta possessione, debet uti iure suo quousque evincatur ab eo, infra, ut lite penden., a memoria; et infra, ut lite penden., laudabilem; et 16. q. 4, volumus.  Et sic consequitur aliquis dominium ab eo qui non est dominus, et sufficit hoc electo vel praesentato tantum in possessorio obtinere, id est, quod elector sit in quasi possessione eligendi, ad hoc ut confirmetur electio vel praesentatio per iura praedicta.

 Iudices recusare
Sic patet ex hoc loco quod si procurator tuus impetravit tibi iudicem, quod non potes eum postea recusare, ac si tu ipse cum impetrasses, supra, de offi. deleg., super quaestionum § verum.  Sed mirum videtur quod factum procuratoris in hoc casu praeiudicet domino, quia in casu isto procurator est non solvendo.  Unde non debet nocere domino, ff. de dolo mal., et eleganter § penulti.; et ff. de eo per quem fac. erit, ex hoc edicto, in princ.  Sed illa iura intelliguntur cum procurator dolum cuommisit.  Secus esset si negligenter versatus esset, et sibi imputet qui minus diligentem procuratorem constituit, ff. de minor., cum mandato, in fi.  Potest tamen pars laesa propter negligentiam procuratoris nomine ecclesiae petere in integrum restitutionem, supra, de in integ. restit., cum venissent.  In casu isto dico quod si dominus dedit certam formam de certis personis pro iudicibus obtinendis, et ipse egressus est illam formam petendo alios iudices, tunc non fit praeiudicium domino, quin possit illos recusare si voluerit, arg. supra, de offi. deleg., cum olim abbas; et C. de procur., si procurator.  Et hoc est expressum infra, de appell., significante, circa medium, ibi: contra inhibitionem, et per glossam ibi.  Sed si simpliciter fuit constitutus procurator ad impetrandum iudices non dando certum mandatum de certis personis, tunc non potest iudicem recusare, arg. legis praedictae C. de procur., si procurator.  Quando praeiudicet factum procuratoris domino et quando non dicitur supra, ut lite non cont., ad hoc.  Sed qualiter fuerunt hic recepti testes lite non contestata post recusationem, si non consentiebant in iudices, licet de consensu procuratoris eorum fuerunt obtenti?  Ideo recepti sunt non obstante recusatione, quia in praesentia Papae lis fuerat per illos procuratores contestata, ut patet in antiqua decretali.  Alias non fuissent recepti si non consensissent, vel non valuisset receptio testium lite non contestata, supra, ut lite non cont., per totum.  Vel dic quod bene valuissent attestationes etiam lite non contestata, cum isti canonici fuissent actores si fuerunt contumaces, ut infra, de dolo et contu., causam quae, ubi de hoc notatur; et supra, ut lite non cont., quoniam, in princ.  Vel si erant rei, quod verius videtur per ipsam litteram.  Et si contumaces fuerunt, bene possunt testes recipi lite non contestata, supra, ut lite non cont., quoniam, quia agebatur de electione, sed verum est quod lis erat contestata.

 Assensu
Et ab eis esset rescriptum impetratum, nec induciae deliberatoriae dandae sunt impetranti, 3. q. 3, induciae § ei autem.  Nec dilationis inducias petere debent, cum apud sedem Apostolicam per procuratores utriusque partis lis erat contestata.  Et haec littera probat quod canonici erat actores quando impetraverunt rescriptum.

 Imponentes
Et haec littera probat quod canonici erant actores, quia reo non imponitur silentium, sed absolvitur actore non probante.  Ber.

 Reservata tamen etc.
Sic supra, de elect., querelam.  Sed numquid episcopus potest repellere istos per exceptionem rei iudicatae.  Nam cum ille obtinuit, qui habuit causam ab episcopo, illud debet episcopo prodesse.  Sicut pactum factum a debitoribus hereditariis, ne ab ipsis petatur, cum emptore hereditatis nocet venditori ipsius hereditatis, ff. de pacti., si cum emptore?  Sed non est verum, quia exceptio rei iudicatae transit ab actore suo ad alium, scilicet emptorem, sed non revertitur ad actorem suum, ff. de excepti. rei iud., si a te § ulti.; sic supra, de elect., querelam.  Est etiam alia ratio, quia haec sententia lata est ratione possessionis inter capitulum et archidiaconum.  Sed si capitulum postea voluerit agere contra episcopum, illa erit quaestio proprietatis.  Et sic erit omnino alia causa, quia sententia lata super possessione non obstat agere volenti de proprietate.  Sed hic res inter alios acta fuit, ut infra dicit.  Unde non obstat super proprietate etiam inter easdem personas.  Ista decretalis competentius deberet poni in titulo de electione, sicut decretalis supra, de elect., querelam, quia titulus iste loquitur quando inter easdem personas vertitur quaestio possessionis et proprietatis, ut patet supra, de caus. poss. et propr., per totum, quod hic non fit.  Nec dicitur hic propriae quaestio possessionis, quia non est actum possessorio iudicio, in quo casu loquitur iste titulus.  Sed archidiaconus obtinuit, quia episcopus erat in possessione vel quasi iuris eligendi.  Vel dic quod ista decretalis respicit tantum secundam partem rubricae.  Ber.

 Res inter alios acta
Infra, de re iudic., quamvis; infra, de praeben., dilecto, in fi.; et infra, de dona., inter dilectos, in fi.; et supra, de offi. deleg., super eo; et infra, de fide instrum., inter dilectos.

X 2.12.08 In causa quae

 Ad subiectionis indicium
Petebat patriarcha subiectionem in monasterio sancti Georgii, et quinquaginta solidos ad indicium subiectionis ab isto abbate, ut probaret per hoc, quod et subesset, et infra, de censib., omnis; 10. q. 3, illud; et C. de episc. et cler., nulli.  Et in his actum fuit a patriarcha possessorio et petitorio, in possessorio obtinuit, in petitorio succubuit.  Et sic facit ad titulum, alias non videtur facere ad titulum.  Et sic patet quod male fuit decisa, et melius fuisset posita in titulo de sententia et re iudicata, sive de exceptionibus.  Quandoque vero census talis est signum exceptionis, quandoque solummodo signum protectionis, infra, de privileg., recepimus.  Et tunc non eximitur a iurisdictione diocesani, ut dicto capitulo infra, de privileg., recepimus, in fi., in glossa fi.  Sed hic petebatur in signum subiectionis, sicut etiam infra, de censib., cum venerabilis.  Sed quia monasterium liberum erat, et exemptum per privilegium Romani Pontificis succubuit in illos casu et in aliis, quia non percepit ille tanto tempore quod renunciatum vel praescriptum fuerit privilegium libertatis, ut patet in integra.

 Iure
Sic patet quod qui rem petit, et praecipue in personali actione ex una causa, si succumbat quod non obstat ei exceptio rei iudicatae, si postea petat eandem rem ex alia causa, ff. de excepti. rei iud., cum quaeritur; et ff. de excepti. rei iud., et an eadem § actiones.  Idem est in rei vendicatione si exprimatur tantum una causa, ff. de excepti. rei iud., si mater § eandem.  Idem est etiam in possessorio, infra, de dona., inter dilectos; et ff. de acq. poss., possideri § ex pluribus.  Arg. de hoc dictum est supra, de libel. oblat., significantibus, ubi de hoc.

