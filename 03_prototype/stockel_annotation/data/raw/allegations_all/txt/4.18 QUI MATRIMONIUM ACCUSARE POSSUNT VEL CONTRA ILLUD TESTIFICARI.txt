X 4.18 QUI MATRIMONIUM ACCUSARE POSSUNT VEL CONTRA ILLUD TESTIFICARI

X 4.18.01 Relatum

 Aliquot annos
Sed de quot annis intelliges?  Potest dici quod de duobus, quia pluralis locutio duorum numero contenta est, 4. q. 3, si testes, vers. ubi numerus; ff. de ver. sig., inter illam, in fi.; et ff. de manum. test., libertas § ulti.; ff. de testi., ubi numerus.

 Exivit
Nonne illa sequi eum tenebatur, quod videtur 13. q. 2, unaquaeque; et 34. q. 2, si quis necessitate inevitabili?  Et potest dici quod tenebatur, quia ibi remanere non poterat iusta de causa, nisi forte vagabundus discurreret, quia tunc non posset ipsum sequi, arg. ff. de oper. lib., quod nisi § ex provincia.

 Manifestum
Ita quod notorium, alias non bene sequeretur, aut legitimi, etc., quia quod manifestum est probatur, 11. q. 3, eorum qui, in fi.

 Legitimi
Secundum quod traditur infra, qui matrim. acc. poss., cum in tua.

 Testes
Ergo altera parte absente, et non per contumaciam testes recipiuntur lite non contestata, et sententia fertur ut dicit.  Nam ordo iuris in casu isto non est usquequaque servandus, supra, ut lite non cont., ad hoc.  Sed contra supra, ut lite non cont., quoniam § 2, cum iste propter culpam suam absens fuerit, nec posset inveniri, illa culpa loco contumaciae habetur, ut contra eum procedatur, nec debeat mulieri obesse, quae in culpa non fuit.  Iniquum est enim alium alterius odio praegravari, C. de inoffic. testam., si quis in suo, ad fi.  Nec propter hoc ius mulieris debet perire, maxime cum habeat legitimos testes et accusatores, et tanto tempore fuerit expectatus, et cum diligentia requisitus, unde procedi potuit contra illum.  Et illa decretalis supra, ut lite non cont., quoniam, non contradicit, si tu bene videas illam, quia ibi dicitur cum sine culpa sit absens, et non malitiosa voluntate, hic ergo culpa et malitia facientibus est absens.  Sed praesumptio in hoc videtur contra mulierem, quod eo praesente tanto tempore tacuit.  Sed praesumptio tollitur si testes et accusatores legitimi sunt, prout dicitur infra, qui matrim. acc. poss., cum in tua.  Quidam dicunt quod corrigitur per illam decretalem supra, ut lite non cont., quoniam, et ei standum est.  Item sic contra videtur, supra, qui fil. sint legit., perlatum.  Sed ibi non agitur an sententia tenuerit vel non, sed an filii legitimi essent.

X 4.18.02 A nobis

 Accusatione
Licet littera ista videatur intelligenda de accusatore, tamen de teste potius intelligitur, de utroque tamen est verum.  De accusatore habemus 2. q. 8, per scripta; quod est de teste verum similiter.  Testibus enim et non testimoniis est credendum, 3. q. 9, testes; et supra, de cohab. cler. et mul., tua.  Et quod debeat intelligi de teste, colligitur ex illa littera, nisi quantum ad praesumptionem, etc., quia sententia ad dicta testium profertur, non ad dicta accusatoris.

 Ad praesumptionem
Nota quod praesumptio non probat nisi sit violenta, 32. q. 1, dixit; et 2. q. 1, primo.  Et hoc est regulare, ff. de testi., testium § idem divus; et 3. q. 9, testes; et supra, de cohab. cler. et mul., tua.  Tamen praesumptio coadiuvat, si adsint alia suffragia, supra, de succ. ab intest., cum dilectus; et supra, de testib., praeterea; et supra, de praesump., illud; et supra, de praesump., ex studiis.  Et propter praesumptionem defertur iuramentum quandoque actori, quandoque reo, ut supra, de iureiur., iuramentum; supra, de eo qui cog. consang., super eo.

X 4.18.03 Videtur nobis

 Antiqua consuetudine
Nota quod antiqua consuetudo pro lege servanda est, 11. dist., in his; et 12. dist., diuturni; et 9. q. 3, conquestus.  Et mos fidelissimae vetustatis servandus est, C. de testament., testamenta.  Et haec consuetudo servatur quo ad parentes, tamen in matrimonio coniungendo fallit, cum alter est superior nobilitate, potentia vel divitiis, quia parentes inferiores non admittuntur pro matrimonio coniungendo, supra, de testib., super eo 2; quia suspectum est tunc testimonium illorum.  Sed haec decretalis non videtur loqui in eo casu, ut dicitur infra.

 Legibus
Id est, canonibus; sic 31. dist., Nicaena.  Et loquitur de illis canonibus, 35. q. 6, consanguineos; et 35. q. 6, videtur nobis; et sic tam de consuetudine approbata quam secundum canones admittuntur.  Si vis intelligere de legibus civilibus, dicas quod ad probandum quod matrimonium contrahi possit non obstante consanguinitate, vel ad dirimendum matrimonium propter consanguinitatem, est arg. quod parentes et consanguinei sint admittendi, quia melius sciunt suam proximitatem quam extranei, C. de in int. restit. min. vig. qui. ann., de tutela; et C. de liber. caus., si filium; et ff. de probation., etiam; et quod aliis praeferantur est arg. ff. de adulter., si maritus sit.

 Genealogiam
Haec est ratio quare huiusmodi personae admittantur et aliis praeferantur, 35. q. 6, consanguineos; et 35. q. 6, videtur nobis.

 Sciunt
Consanguinitatem, scilicet, et per hoc videtur quod non loquitur de testimonio ferendo pro ipso consensu, quia si extraneus interesset, aeque bene sciret sicut pater et mater, an consensissent tunc adinvicem.  Sed littera sequens bene innuit de ipso contractu.

 Nullum
30. q. 5, aliter; et ff. de ritu nupt., nuptiae consistere.

 Non recipiatur
4. q. 3, si testes § item testis idoneus; et ff. de testi., idoneus.

 Coniungendo
Ex hoc videtur quod ad probandum matrimonium esse contractum, admittuntur parentes, et inducitur ad hoc a pluribus; simile supra, de testib., super eo 2.  Sed non loquitur in eo casu.  Sed quod dicit, in coniungendo, intellige si diceretur quod essent consanguinei, qui contrahere volunt; vel fama esset de hoc, pater et mater et consanguinei admittuntur ad probandum consanguinitatem, supra, de spons., cum in tua.  Intellige loqui hanc decretalem quando propter consanguinitatem tantum dicitur, quod non possunt coniungi, et quando propter consanguinitatem debent separari.  Et hoc etiam satis colligitur ex rubrica.  Consuevit tamen induci, quod pater et mater admittuntur ad probandum ipsum contractum matrimonii, quod verum est secundum distinctionem illius decretalis supra, de testib., super eo 2.

 Favorabilis
Supra, de cond. appos., si conditiones, ubi de hoc; et arg. ff. de regul. iur., in ambiguis; ut supra, de appell., directae, in fi.  Ber.

X 4.18.04 Insuper

 Probat
Id est, probare intendit, iuxta illud versus: est mihi pro facto saepe quod esse potest.  Laur.

 Fama
Tales enim debent testes esse sine omni suspicione infamiae, 2. q. 7, testes.

 Cum potuit
Si enim semper invita detenta fuisset, et verbo et facto contradixisset, audiretur quandocumque postea, arg. 16. q. 3, prima.  Sed ex tempore praesumitur contra istam; sic supra, de spons., ad id quod; et arg. 1. q. 1, constat.

 Duodecimo anno
In muliere, ff. de ritu nupt., minorem; et quatuordecim in viro, supra, de despon. impub., attestationes.

 Copula carnali
Ex quo enim carnali copulae consensit, omnis violentia sublata intelligitur, et matrimonium tenet, supra, de despon. impub., de illis 2; supra, de eo qui dux. in matr. quam pol. per adult., significavit; et supra, de spons., veniens 2.  Et ita ratihabitio confirmat, sive validum facit, quod ab initio non valebat, supra, de regular., cum virum.

X 4.18.05 Significante

 Malitiis
ff. de rei vend., in fundo; et ff. de recepti., ita demum; et supra, de rescript., sedes.  Quandoque tamen auditur qui non facit nisi ut noceat, ut dicit Laur.; arg. inducit C. de nat. lib. et mat., authen. licet.  Sicut et prior poenitentia facta non prodest, et tamen aufert usum posterioris, de poen. dist. 3, in salicibus.

 Repellentes
Nota quod repellitur accusator propter turpem quaestum; simile 2. q. 1, prohibentur.  Item repellitur si infra tempus statutum non accusaverit, infra, qui matrim. acc. poss., cum in tua, nisi iusta de causa, ut ibi.  Et est arg. quod simonia committi possit in matrimonio, cum sit spirituale.  Sed contradici consuevit, quia ibi gratia non confertur.

X 4.18.06 Cum in tua

 Consuetudinem
Haec consuetudo consona fuit iuri, unde hodie pro iure communi statuitur; qua omissa si postea impedimentum appareat, filii non erunt legitimi, supra, de clan. despon., cum inhibitio; et simile supra, de spons., cum in tua, quae est pars istius.  Et ei continuat in integra.

 Non potuit
Quia erat in remotis partibus; simile 17. q. 2, si quis incognitus.

 Fervore
15. q. 1, illa; et 17. q. 2, Gonsaldus; et supra, de regular., sicut tenor.

 In annis
Sed quomodo potest hoc esse, quod iste in talibus annis denunciationem factam non comprehendat, et habilis videtur ad impedimentum comprehendendum, quia videtur quod impedimentum debeat scire tempre contracti matrimonii?  Sed potest esse quod tunc nesciebat, nec sufficiebat aetas ad hoc, sicut nec ad comprehensionem denunciationis, et tamen postea potuit scire impedimentum, ut infra sequitur.  Tamen tempore denunciationis eius aetas sufficere non valebat, quia aetas illa nescit quid videat, C. de fals. mon., quoniam; et arg. supra, de spons., tuae fraternitati.

 Publice
Et ideo nullus potest ignorare, 16. dist., quod dicitis; et 12. q. 2, qui et humanis; et supra, de postul. praelat., ad haec; arg. 82. dist., proposuisti.

 Repellendus
Et ita qui infra tempus constitutum non proponit ius suum, postea repellitur et ab accusatione et a testimonio, arg. supra, de clan. despon., cum inhibitio.  A contrario et C. de ing. manum., diffamari; et supra, de probat., licet.  Sed numquid admittuntur ad denunciandum?  Videtur quod sic, cum et iuramentum ei non obstaret, supra, de iureiur., quemadmodum; et arg. supra, de cognat. spir., tua.  Dicas quod non est admittendus, cum sit suspectus, ut hic dicit, et suspectae personae removeantur a denuciatione, sicut ab accusatione, infra, de accusat., cum dilectus; et supra, de spons., cum in tua.  Nam cui una via aliquid prohibetur, alia via ad idem non debet admitti, supra, de procurat., tuae, cum suis concordantiis ibi positis.  Et ita taciturnitas nocet accusare volenti, nisi forte tacuit, quia non habuit tunc probationem, 2. q. 7, plerique.  Et ideo dixit forte, quod licet tunc non haberet testes, ipsemet potuit impedire matrimonium contrahendum, unde non prodest, quia propter hoc tacuit, supra, de spons., praeterea 2; et supra, de testib., super eo 2.  Et sola fama impedit matrimonium, supra, de cons. et affin., super eo.  Taciturnitas vero ipsorum contrahentium non praeiudicat eis, arg. supra, de restit. spol., ex conquestione; et supra, de clan. despon., cum inhibitio; et infra, de sent. excom., inquisitioni.

 Iuramento
Sic supra, de testib., praesentium; et supra, de except., pastoralis.  Item nota hic quod plus valet iuramentum unius quam praesumptio iuris, quia per istud iuramentum eliditur praesumptio, 35. q. 3, extraordinaria.

 Excluderet
Hic habes quod aliquis admittitur ad accusandum cuius auctor repellitur; secus est in testibus, supra, de testib., licet ex quadam; et infra, de haeret., fraternitatis, arg.  Sed quae est ratio diversitatis?  Dic quod aliud est in accusatore, et aliud in teste.  Modicum praeiudicium fit si accusator admittitur, cuius auctor repellitur propter culpam propriam.  Et iste culpabilis non existit, et ad dictum testis quis condemnatur.  Et ideo debent esse tales auctores, ut ipsorum facta sufficerent, ad hoc ut illi admittantur, qui causam habuerunt ab eis; arg. C. de acq. poss., vitia.  Sed numquid statim elapso termino obstabat talis taciturnitas?  Videtur quod incontinenti, nisi infra terminum accuset, 32. q. 2, mulier; arg. supra, de offi. deleg., cum olim abbas; ff. de leg. 2, cum quidam, in fi.; et ff. de Maced., si filius.  Arg. contra 20. q. 2, puella, ubi usque ad annum et diem tutores et parentes puellaem, quae sacrum velamen assumpsit, contradicere possunt, ultra non, ut ibi.  Vel saltem usque ad decem dies, ff. de constit. pecun., promissor; et C. quom. et quan. iud. sent. prof., ab eo.  Io. dixit quod taciturnitas ista cum quodam temperamento intelligi debet; arg. ff. de solut., quod dicimus; et ff. ex quib. cau. maio., ab hostibus § ulti.  Et bene facit ad hoc supra, de loc. et cond., propter; et supra, de loc. et cond., potuit.  Ego credo quod quamdiu res est integra, quod potest et debet admitti.  Contracto vero matrimonio de praesenti, non videtur audiendus tamquam suspectus, si potuit infra, tempus procedere et denunciare impedimentum.

