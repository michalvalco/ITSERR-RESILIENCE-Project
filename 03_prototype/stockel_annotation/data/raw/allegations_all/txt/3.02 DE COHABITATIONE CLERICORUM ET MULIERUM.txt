X 3.02 DE COHABITATIONE CLERICORUM ET MULIERUM

X 3.02.01 Inhibendum est

 Retineat
Ut 32. dist., interdixit; et 32. dist., nullus; et 32. dist., praeter; et 81. dist., cum omnibus.

 Canones
32. dist., interdixit; 81. dist., cum omnibus.  Videtur quod canon iste corrigat omnes illos canones, cum illi permittant huiusmodi mulieres cum clericis habitare matrem, sororem et amitam.  Et idem permittit Innocentius infra, de cohab. cler. et mul., a nobis, concordans prioribus canonibus.  Sic solve hanc contrarietatem quod dicitur hic, intellige de suspectis clericis et iuvenibus et de mulieribus suspectis, quia si suspectae sunt, non debent secum manere, 34. dist., quorundam.  Contraria loquunter de illis mulieribus de quibus nulla est suspicio mali, quia in talibus naturale foedus nihil saevi criminis suspicari permittit, infra, de cohab. cler. et mul., a nobis; et C. de episc. et cler., eum qui; et supra, de praesump., cum in iuventute.  Item in linea transversali usque ad secundum gradum possunt habere clerici consanguineas, ut 81. dist., cum omnibus.  In descendentibus vel ascendentibus videtur quod usque ad quartum gradum ibi, amplius potest extendi permisso quam in collaterali.

 In illis
Id est, occasione illarum quandoque aliae commorantur cum illis vel veniunt ad illas.  Unde dicit Augustinus: non omnes quae cum mea sorore sunt, sorores meae sunt, 81. dist., legitur.  Vel intellige proprie ut littera dicit.  Et hoc vult littera sequens aut in pedissequis illarum.

 Subministrent
Et sic patet quod clerici possunt sustentare consanguineos pauperes de quibus capitulum hoc intelligitur, quibus potius quam extraneis tenentur, 86. dist., non satis.  Alias non, si divites sunt vel ut divites eos faciant, ut eodem capitulo et 12. q. 2, quisquis; ad idem 31. dist., omnino.

 Ad altare
Ut 23. dist., sacratas; et de conse. dist. 1, in sancta.

X 3.02.02 Si quisquam sacerdotum

 Sacerdotum
Nomine sacerdotis intelliguntur inferiores ut patet hic, quia inferiora intelliguntur in superioribus, ut 93. dist., legimus, in fi.; et 14. q. 5, poenale; et ff. de regul. iur., in toto.  Simile 52. dist., sollicitudo.  Et econverso appellatione clericorum superiores vel maiores intelliguntur, 11. q. 1, de persona, ad fi.

 Admonitionem
Sic in Auth. ut liceat mat. et avi. § penulti., coll. 8; et in Auth. ut liceat mat. et avi. § ulti., coll. 8; et infra, de sent. excom., in audientia; et infra, de sent. excom., contingit 2; et supra, de vit. et honest. cler., ex litteris.

 Canonice
Id est, in monasterio ponatur, 33. dist., fraternitatis.  Alii exponunt id est, in servitutem redigatur, ut 32. dist., eos.  Immo et ipsa concubina si hoc publicum est, debet excommunicari, infra, de sent. excom., si concubinae.  Ber.

X 3.02.03 Clericos in sacris

 Publice
Quae sunt excommunicandae ex quo publicum est, infra, de sent. excom., si concubinae.

 Abiurandas
Ne contempto iuramento revertantur ad eas propter praesumptionem, ut sequitur.  Arg. contra infra, qui cler. vel vov. matr. contr. poss., ex litterarum, ibi: abiurare.  Sed ibi contraxerat matrimonium cum ea, licet de facto tunc esset subdiaconus.  Et quando quis ab uxore separatur, sic debet iurare, 35. q. 6, ab isto die.  Vel hoc intellige de suspectis.  Et illud capitulum infra, qui cler. vel vov. matr. contr. poss., ex litterarum, de non suspectis de quibus versimile est quod debeant iuramentum servare.

 Redeuntes
Arg. colligitur ex hac littera quod non est iniungendum alicui per iuramentum, quod versimile sit quod non debeat illud observare, arg. 22. q. 1, ita ergo; et 22. q. 1, non est contra; et infra, de sent. excom., ex tenore; et supra, de praesump., litteras; et C. de indict. vid., ambiguitates.  Et haec ratio est etiam quare iuvenibus non iniungatur solemnis poenitentia, 50. dist., poenitentes.  Ber.

 Perpetuam
Id est, donec resipiscant.  Sic Inst. locat. et conduct. § adeo; et ff. de peculi., id vestimentum; et infra, de matr. contrac. con. int., de muliere.  Simile 10. q. 1, quia sacerdotes; ut caeteri timeant, ut ibi dicitur.

 Exemplo
Poena unius debet esse metus alterius, ut ff. de poe., capitalium § famosos; 45. dist., sed illud; et 2. q. 7, quapropter; et infra, de excess. praelat., tanta; et 10. q. 1, quia sacerdotes, in fi.

X 3.02.04 Sicut ad extirpanda

 Et supra
Alii nihilominus sunt compellendi, sed non cum tanto rigore ut vel contineant vel beneficia dimittant, infra, de cohab. cler. et mul., si autem; et 32. dist., lectores.

 Suspendatis
Ita isti non sunt suspensi ipso iure.  Videtur contra 32. dist., nullus; et 32. dist., praeter.  Solutio: quod dicitur hic, et infra, de cohab. cler. et mul., si autem, intelligitur de his qui adhuc tolerantur ab ecclesia, quia illi ipso iure non sunt suspensi.  Quod dicitur in contrariis locum habet quando factum est notorium vel quando sunt condemnati per sententiam.  Alias quantumcumque sit aliquis criminosus non est vitandus, infra, de cohab. cler. et mul., vestra; et 28. dist., consulendum; et infra, de cohab. cler. et mul., quaesitum.

 Curetis
Quia crescente contumacia crescere debet et poena, supra, ut lite non cont., quoniam, in fi.; et ff. de poe., relegati.

X 3.02.05 Super eo vero

 Suspensum
Ab episcopo suo.

 Seriem
Scilicet quare fuit excommunicatus vel suspensus pro focaria.  Vel si ex alia causa, ut exprimat omnes causas excommunicationis et suspensionis, alias non habetur pro absoluto, infra, de sent. excom., cum pro causa; et supra, de offi. ord., ex parte.  Alias litterae essent impetratae tacita veritate, unde non valerent, supra, de rescript., super litteris; et supra, de rescript., dilectus filius 1.

X 3.02.06 Si autem clerici

 Portionibus
Cum habeant partem in ecclesia praebendata.

 Spoliare
Quae spoliatio perpetua intelligitur, ex quo sine temporis praefinitione hic dicitur, C. de poe., servus.  Sed contra videtur supra, de cohab. cler. et mul., sicut, ubi post admonitionem suspenduntur antequam priventur ecclesiis, et hic statim post admonitionem spoliantur.  Solutio: hoc intellige secundum illud, ut primo suspendantur.  Et si se non corrigunt post trinam admonitionem, recte possunt spoliari beneficio.  Et quod ibi suspenduntur, intelligo quod fiat ex gratia, ut sic expectentur adhuc.  Ber.

X 3.02.07 Vestra duxit devotio

 Nullus audiat
32. dist., nullus; et 32. dist., praeter.

 Quantumcumque
Ut 15. q. 8, sciscitantibus, usque ibi: caeterum.

 In Christi fide
Id est, per fidem Christi.  Hucusque sunt verba capituli quod inducit.  Tanc.

 Caeterum
Hic incipit respondere distinguendo inter crimen notorium et occultum.

 Notorium
Ad intelligentiam eorum quae hic dicuntur, nota quod aliud est fama aliud manifestum et aliud notorium.  Fama sic consuevit describi: fama est illaesae dignitatis status, vita et moribus comprobatus et in nullo diminutus, ff. de var. et extraord. cog., cognitionum § existimatio.  Et qui talem famam negligit, crudelis est, 12. q. 1, nolo.  Fama vero quandoque ex scientia quandoque ex suspicione procedit, quandoque ex certo auctore quandoque ex incerto, de conse. dist. 4, sanctum est.  Manifestum dicitur quod ex scientia et certo auctore procedit et quod potest probari, ff. qui testam. fac. pot., heredes palam; et 11. q. 3, eorum qui.  Item etiam quandoque dicitur occultum quod potest probari, C. de appellat., eos § si quis autem.  Sed et manifestum dicitur quandoque de quo constat per confessionem vel probationem vel per evidentiam facti, infra, de verb. sign., cum olim.  Sed tale manifestum potius dicitur notorium, infra, de cohab. cler. et mul., quaesitum.  Circa notorium distingue: aliud est notorium facti, aliud iuris, aliud praesumptionis.  Notorium facti est quod ita exhibet se conspectui hominum, quod nulla potest tergiversatione celari, infra, de cohab. cler. et mul., tua; et infra, de cohab. cler. et mul., quaesitum.  Et de tali hic intellige: in quo nullus auditur appellans, supra, de appell., cum sit Romana, in fi.; et supra, de appell., pervenit 1.  Et in tali notorio creditur simplici officiali, 4. q. 4, nullus § aliquando.  Nec requiritur scientia omnium sed plurimum, ut quando omnes admissum scelus proclamant, ut 2. q. 1, scelus; et 2. q. 1, de manifesta.  Notorium iuris est de quo aliquis condemnatur vel est in iure confessus, ut hic, et ff. de statu hom., eum qui.  Et in hoc notorio quandoque requiritur probatio si negetur, supra, de re iudic., sicut.  Notorium praesumptum est, ut paternitas, filiatio, ff. de in ius voc., semper; et supra, de fil. presbyt., conquerente.  Et consanguinitas dicitur notoria praesumpta, infra, de divort., porro § 1.  Quod aliquis sit filius alterius non posset vere probari, ff. de condi. et demon., Lucius.

 Condemnatur
Hoc est notorium iuris.

 Occultum
Quod non habet vindictam, quia latentia peccata vindictam non habent, 32. q. 5, Christiana.  Et tamdiu reputatur occultum, licet plures sciant, quamdiu ab ecclesia toleratur, ut hic dicitur, et 15. q. 8, sciscitantibus.

 Non diffitetur
Immo confitetur in iure, et sic notorium iuris.  Et sic duobus modis dicitur notorium iuris per confessionem et per sententian, infra, de cohab. cler. et mul., quaesitum, ut dicitur in notula: ad intelligentiam, et hic.  Ber.

 Canonice condemnatus
In quo casu nullus debet audire officium illius, quo etiam casu loquitur prima auctoritas, nullus audiat etc.  Ber.

 Occultum
Hic distinguitur prout sequitur.

 Talium
Scilicet qui pene occulti sunt seu ab ecclesia tolerati ab officiis talium abstinere bono zelo, ut per hoc ad poenitentiam revertantur, permittitur, sed ex contemptu abstinendum non est, quia licet in fornicatione iaceant, non sunt contemnendi, ut sequitur.  Aliud est si tamquam tacentium etc., quia illud non licet.

 Tolerantur
In quo casu loquitur secunda auctoritas, non potest aliquis etc.  Ber.

 Operis evidentiam
Hic explicat notorium facti, in quo casu et duobus praemissis, scilicet cum sunt condemnati vel confessi in iure, officia ipsorum sunt respuenda, infra, de cohab. cler. et mul., quaesitum.

X 3.02.08 Tua nos

 Conveniuntur
Id est, interrogantur.

 Testimonio
Simpliciter dato sine iuramento.  Ber.

 Inter quos
Et ideo magis praesumitur quod vitam illorum agnoverunt, 23. q. 1, paratus; supra, de praesump., quosdam; et supra, de praesump., quanto; et 12. q. 2, qui et humanis; et 16. dist., quod dicitis.

 Nec accusator
2. q. 1, de manifesta; infra, de accusat., evidentia; et supra, de iureiur., ad nostram 3.

 Celari
Quia et si vellet celare, negatio nulla esset, C. de poe., qui sententiam; ff. de trib. act., illud § penulti.

 Ex evidentia
Si constet aliquem habere suspectam mulierem secum in domo, eo ipso videtur probata fornicatio, supra, de cohab. cler. et mul., si quisquam; et supra, de cohab. cler. et mul., clericos.  Et si publice eam detineat, eo ipso convictus est, ut in capitulo supra, de cohab. cler. et mul., clericos.  Alias enim non posset esse certum nisi per huiusmodi praesumptionem supra, de praesump., litteris; et supra, de praesump., ex studiis.  Ergo si haec notoria non sunt, sed tamen fama sit, testimonia requiritur, ut sequitur in littera.

 Testimoniis
ff. de testi., testium § item divus; et 4. q. 3, si testes § alia est fides; et in Auth. de fid. instrum. § si vero, coll. 6.  Valent tamen talia testimonia ad infamiam alicuius, arg. de conse. dist. 1, iubemus; 24. dist., nullus acolythorum; et 2. q. 7, cum pastoris.

 Scandalum
Ex hoc videtur quod propter solam suspicionem sive famam non est indicenda purgatio nisi scandalum oriatur, arg. 2. q. 5, presbyter; et 3. q. 2, audivimus; et 2. q. 1, nomen; et infra, de accusat., qualiter et quando 2.  Ber.

X 3.02.09 A nobis tua

 Mulierculas
32. dist., interdixit; et 81. dist., cum omnibus.

 De illis personas
Arg. contra supra, de cohab. cler. et mul., inhibendum.  Dic super hac materia ut ibi notatum est.

 Naturale
Sic supra, de praesump., cum in iuventute; et C. de episc. et cler., eum qui.  Ber.

X 3.02.10 Quaesitum est

 Ad seipsum
Nota quod aliquis dicitur suspensus quo ad se tantum, et non quo ad alios, ut quilibet in peccato mortali constitutus, ut 6. dist., in testamentum; et 1. q. 1, sacerdotes, in fi.; supra, de temp. ord., quaesitum; et hic; et supra, de cohab. cler. et mul., vestra.  Quandoque tamen quantum ad se et quantum ad alios, 32. dist., nullus; et 32. dist., praeter; et infra, de simon., tanta; et hic, in fi.; et supra, de cohab. cler. et mul., vestra.  Quandoque aliquis dicitur suspensus quo ad alios et non quo ad se, ut cum civitas vel villa est interdicta propter delictum civium vel saecularis potestatis.  Tunc clerici non sunt suspensi quo ad se, quia in alio loco possunt celebrare non interdicto.  Sic supra, de cleri. peregri., tuae fraternitatis.

 Evitari
Et ita licet aliquis sit criminosus, non debet in officiis evitari quamdiu ab ecclesia toleratur, ut supra, de cohab. cler. et mul., vestra; et 15. q. 8, sciscitantibus.  Nisi in tribus casibus sequentibus, cum quis de hoc sit condemnatus vel in iure confessus vel evidentia rei sit factum notorium.  De hoc satis dictum est supra, de cohab. cler. et mul., vestra.

 Proposito
Bene dicit in casu proposito, scilicet de fornicatione, ut in principio capituli.  In isto enim casu magis videtur vitandus, cum in aliis non sit quis ipso iure suspensus quantumcumque crimen fuerit notorium, excepto simoniae crimine ubi suspensus est ipso iure etiam si crimen sit occultum, 32. dist., praeter § verum; 1. q. 1, reperiuntur; infra, de simon., tanta.  Et sic notavit Vincen.

 Per sententiam
Diffinitivam, supra, de ord. cognit., cum dilectus; et supra, de except., denique.

