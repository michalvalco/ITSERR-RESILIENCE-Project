X 2.01 DE IUDICIIS

X 2.01.01 De Quodvultdeo

 De Quodvultdeo
Proprium nomen est.

 Quem
Id est, qui, et ponitur casus pro casu.  Sic 75. dist., ordinationes; et 18. q. 2, quidam, ubi eos ponitur pro hi.

 Interrogatus
Ex superabundanti interrogatur, quoniam alias ex necessitate tenebatur sub eis respondere, quia iudicium redditur in invitum, ff. de ver. oblig., inter stipulantem § 1.  Quia omnes causae tunc in synodo tractabantur.  Vel forsitan ne posset postea iudicem recusare, 3. q. 3 § offeratur; supra, de offi. deleg., super quaestionum § nos; et supra, de offi. deleg., super quaestionum § verum.  Nisi aliquid postea de novo emergat, supra, de offi. deleg., insinuante; et ff. de interrog. act., de aetate § ex causa; et ff. de procur., si post datum; et de poen. dist. 6, placuit.  Sed illa non fuit causa, quia synodum totam non potuit recusare.

 Experiri
Experiri ponitur hic pro defendere.  Aliquando tamen ponitur pro agere, infra, de caus. poss. et propr., pastoralis.  Et nota infra, de re iudic., quamvis.

 Non placere
Sed nonne fuit locus poenitentiae?  Videtur quod sic, ff. de iuris., si convenerit.  Respondeo: locus est poenitentiae, infra, de iure patron., cum laici.  Sed non hic, quia non potest poenitere in alterius praeiudicium, ff. de regul. iur., nemo.  Et quia contumaciter recessit, fuit excommunicatus, 11. q. 3, certum.  Immo invitus compellitur respondere, ut dictum est.

 Donec
Loquitur secundum antiqua tempora, quando causa excommunicati tractabatur antequam absolveretur, 11. q. 3, si episcopus forte.  Intellige secundum antiquam litteram quae olim in antiqua compilatione talis erat hic.  Nullus eidem communicet, donec causa eius qualem potuerit terminum sumat.  Et secundum istam litteram bene loquitur secundum hodierna iura, quia cum pro contumacia fuerit excommunicatus, nullus debet ei communicare donec satisfactione praemissa, id est, satisfactione praestita de iudicio sisti fuerit absolutus, infra, de verb. sign., ex parte in Christo; et 23. q. 8, pessimam; et infra, de sent. excom., extravag. solet.

 Nam adimi
Respondet tacitae quaestioni.

 Episcopatum
Immo debet expectare per annum antequam adimatur, 11. q. 3, rursus; et 11. q. 3, quicumque intra, maxime cum lis non fuit contestata.  De hac materia tractatur 3. q. 9, in summa; et 2. q. 9, decernimus; et 11. q. 3, rursus; et infra, de dolo et contu., veritatis, ubi de hoc.  Ber.

X 2.01.02 Decernimus

 Laici
Laici enim de ecclesiasticis negotiis intromittere se non debent, infra, de rebus ecc. non alien., cum laicis; supra, de arbitr., contingit; et supra, de consti., ecclesia; et 96. dist., bene quidem.

 Non praesumant
Auctoritate sua.  Delegari tamen possunt saltem causae pecuniariae sive huiusmodi mere civiles, ut hic colligitur, et in laicos etiam de talibus potest compromitti, supra, de arbitr., exposita.  Papa vero civiles, criminales et spirituales causas potest laico delegare, arg. 32. dist., propter § verum; et 2. q. 5, Mennam; et 63. dist., in synodo; et 63. dist., Hadrianus; et 10. q. 3, illud.  Videtur etiam quod eas teneatur delegare, 11. q. 1, te quidem; et 11. q. 1, clericum § ex his omnibus 2.  Et de hoc dictum est supra, de arbitr., contingit.

 Ecclesiarum praelati
Arg. omnes ecclesiarum praelatos esse iudices ordinarios, arg. supra, de offi. ord., cum ab ecclesiarum; 25. dist., perlectis; 2. q. 1, nemo; 11. q. 1, experientiae; et 11. q. 1, si qui ex fratribus; et infra, de appell., reprehensibilis; et infra, de eo qui furt. ord. recep., veniens.

X 2.01.03 Quanto

 Connexa
Ius vero patronatus non dicitur proprie spirituale sed spirituali annexum, infra, de iure patron., de iure.  Et ideo dicit hic Hug. quod eius causa annexa est spiritualibus causis.  Unde spirituale censetur propter connexitatem, quia quae religiosis adhaerent, religiosa sunt, ff. de rei vend., quae religiosis.  Et ex tali cohaerentia sumit suam naturam.  Sic infra, de paroch., super eo.  Et ideo talis causa per iudicem ecclesiasticum tantum tractari debet, ut hic, et arg. supra, de iudic., de Quodvultdeo.  Unde vendi non potest, infra, de iure patron., de iure.  Et laicus tale ius potest possidere, cum non sit mere spirituale sed ei annexum.  Sed alia iura mere spiritualia possidere non potest, ut infra, de praescrip., causam quae; et 16. q. 7, decimas quas in usum; et supra, de elect., sacrosancta; et supra, de elect., Massana.  Et ius funerandi potest laicus possidere, ff. de mort. infer., praetor ait.  Et tamen dominium sepulturae non habet, Inst. de rerum div. § nullius.  Ber.

X 2.01.04 At si clerici

 Condemnandi
Nisi ex hoc gravata sit multum eorum opinio, arg. optimum infra, de testib., testimonium; et infra, de sent. excom., cum desideres § 1.  In eo casu propter infamiam debet se purgare, ut dicit illa decretalis infra, de sent. excom., cum desideres.  Alias si se purgare non potest, debet puniri quasi convictus interpretative, infra, de purg. can., cum P; et infra, de simon., insinuatum.  De hoc arg. contra 2. q. 1, multi.  Sed ibi exponitur circa principium.

 Non tenet
Ut 2. q. 1, in primis, vers. de persona; et supra, de consuet., ad nostram; C. si a non comp. iud., et in privatorum.  Ex eo enim quod isti ex tali confessione non puniuntur, seu sententia contra eos lata non tenet, colligitur quod isti inviti tracti fuerunt ad iudicium saeculare.  Nam si voluntarii hoc fecissent, etiam si pro eis esset lata sententia, locum suum amitterent in criminali, et in civili perderent causam, 11. q. 1, inolita; et 11. q. 1, placuit; et infra, de for. compet., si diligenti.  Unde non praeiudicat eis.  Sed si clericus conveniat laicum coram iudice laico, et ille laicus reconveniat clericum civiliter de crimine, si feratur sententia contra clericum bene tenet, quia suus iudex est per reconventionem, infra, de mut. petit., ex litteris; et infra, de mut. petit., prudentiam; et 3. q. 8, accusatores § cuius in agendo; et C. de sent. et interloc. om. iud., cum Papinianus; et C. de sent. et interloc. om. iud., authen. et consequenter.  Criminaliter vero ipsum convenire non posset coram iudice saeculari, 11. q. 1, nemo; et 11. q. 1, nullus iudicum.  Nec reconvenire, quia in crimine non admittitur reconventio, 3. q. 11, neganda, quia non relatione criminum sed innocentia reus purgatur, ff. de public. iud., is qui.  Sed pone clericum condemnatum civiliter de furto vel de alio crimine quod infamet, a iudice saeculari per reconventionem, numquid episcopus suus pro tali sententia ex qua infamis videtur seu confessione, condemnabit illum quod talis sit infamis?  Dicit lex quod non potest facere praeses provinciae, quin condemnatum de furto sequatur infamia, ff. de fur., non potest.  Respondeo: ex tali sententia non deponitur, quia cum civiliter actum sit, non debet dici infamis.  Si vero ex tali sententia vel confessione gravata est eius opinio, ab officio debet suspendi usque ad debitam purgationem, arg. 2. q. 5, presbyter si a plebe; et infra, de simon., accusatum; et infra, de simon., quotiens; arg. ff. de susp. tut., tutor § praeterea; et C. de testi., nullum.  Arg. quod deponi vel beneficio privari non debet, donec aliud contra ipsum probaretur, arg. supra, de iudic., de Quodvultdeo; et 15. q. 8, sciscitantibus, in fi.  Et praeterea non debet puniri, quia nondum fuit actum ad hoc, et ideo poena ordinaria sibi imponi non debet, infra, de ord. cognit., cum dilectus; et infra, de except., denique.  Et iuxta iudicii formam sententia debet formari, infra, de simon., licet Heli.  Quando confessio praeiudicet vel quando non, dicetur infra, de confess., ex parte.

 In iure confessi sunt
Confessus in iure pro convicto habetur, C. de confes., confessos; et infra, de confess., cum super; et infra, de confess., ex parte; ff. de confes., certum.

 Legitima probatione
Puta per legitimos testes et omni exceptione maiores, ut 2. q. 1, in primis, in fi.  In criminalibus enim apertae debent esse probationes et luce clariores, C. de probation., sciant; 2. q. 8, sciant; et 5. q. 6, Epiphanium.  Et in absentia iudicis testes tales non sunt recipiendi, sed tantum in praesentia iudicis, ut si res exegerit, tormentis subiiciantur, C. de fid. instrum., authen. apud eloquentissimum; et 5. q. 5, illi qui.  Et ita demum sunt puniendi secundum qualitatem et quantitatem criminis, infra, de homic., sicut dignum.  Ut iuxta iudicii formam sententia dictetur, infra, de simon., licet Heli; et infra, de ord. cognit., cum dilectus, in fi.

 De adulteriis vero et aliis criminibus quae sunt minora
Arg. contra 32. q. 7, quid in omnibus.  Solutio: illud interrogatio non implicat quod adulterium sit gravius aliis criminibus, sed quasi raritatem denotat, et est simile de poen. dist. 1, si sacerdos.  Vel dic gravius, id est, communius.  Et illud dictum fuit in detestationem criminis, ut magis vitaretur, quia multa alia peccata graviora sunt adulterio, ut puta incestus, 32. q. 7, adulterii malum.  Ex verbis istis colligunt quidam quod episcopus de adulterio tantum et inferioribus criminibus potest dispensare, et non in maioribus quasi a contrario sensu, cum dicat de adulterio et aliis quae sunt minora, ergo non de maioribus quia hoc quod de quibusdam concedit, de aliis negare videtur, arg. 25. dist., qualis; et C. de procur., maritus; et infra, de praesump., nonne; et arg. infra, de his quae fi. a prael., cum Apostolica, ad fi.  Et dicunt quod tantum dispensare possunt in casibus expressis a iure arg. huius capituli, ubi de quibusdam conceditur.  Unde aliis videtur prohibitum per iura praedicta, et est ad hoc arg. supra, de temp. ord., dilectus, ex eo quod ibi dicitur, cum illi huiusmodi dispensatio a canone minime sit permissa.  Et sic argumentatur ex eo quod intelligitur prohibita esse.  Et sic quaelibet dispensatio prohibita episcopis intelligitur, nisi eis sit expresse concessa, quia numquam intelligitur esse prohibitum quod non est expresse concessum, supra, de translat., inter corporalia.  Alia est magis communis opinio, quod episcopus ubicumque potest dispensare, ubi non invenitur prohibitum, et vacat hoc arg. a contrario sensu, quia in multis gravioribus criminibus quam de adulterio, dispensatio est permissa episcopis, puta in haeresi, 50. dist., presbyteros.  Item cum sacrilego, 50. dist., si quis presbyter.  Et in criminibus occultis, 50. dist., de his vero.  Item cum simoniaco quandoque in beneficio, quandoque in ordine, 1. q. 5, quicumque; et 1. q. 5, praesentium; et supra, de elect., si alicuius.  Item cum schismatico, 50. dist., ut constitueretur.  Et generaliter ubicumque non prohibetur dispensatio, intelligitur esse permissa, arg. infra, de sent. excom., nuper; et infra, de sent. excom., a nobis est.  Et lex hoc optime probatur ff. ex quib. cau. maio., necnon § 1.  Edictum de dispensatione prohibitorium est secundum hanc opinionem.  Et in hac opinione fuit Hug., ut invenies 50. dist., si quis presbyter, et Io., qui notavit de hac materia 50. dist., miror; et 1. q. 7 § nisi.  Et Laur. Vincen. et Tanc. hoc idem dicunt.  Quandoque invenies quod prohibetur dispensatio, ut in casibus quos distinxit Io. in capitulo 50. dist., miror.  Quandoque invenies quod permittitur, ut in casibus notatis in praedicto 1. q. 7 § nisi.  Immo episcopus et quilibet sacerdos potest dispensare et mitigare canones poenitentiales, qui satisfactionem iniungunt pro peccato confesso in poenitentia, arg. de poen. dist. 1, mensuram; et 50. dist., de his clericis; et 50. dist., hi qui post; et 26. q. 7, tempora poenitudinis.  Sed canones illos qui inducunt poenam depositionis vel suspensionis in enormibus criminibus mitigare vel dispensare non possunt, 50. dist., miror; et 12. q. 2, de viro; et infra, de accusat., inquisitionis, 1. resp.

 Poenitentiam
Hoc ideo dicit, quia venia non conceditur nisi poenitenti, 24. q. 2, legatur, et quomodo gaudebis etc.; 23. q. 7, quemadmodum.  Et nemo potest bene agere poenitentiam, nisi speraverit indulgentiam, de poen. dist. 1, nemo potest.  Vel saltem partem poenitentiae egerit, 82. dist., presbyter, in fi.

 Functus officio
Sic supra, de offi. deleg., in litteris; et supra, de offi. deleg., venerabili; ff. de re iud., iudex.

 Duplici
81. dist., presbyter aut diaconus; et de poen. dist. 3, sceleratior § his auctoritatibus; et de poen. dist. 3, sunt plures § auctoritas.  Non debet duplici poena conteri, ita quod utraque per se sufficiat.  Alias bene posset inferre duas poenas, 21. q. 5, si quis cuiuslibet; et 17. q. 4, attendendum; et 17. q. 4, si quis deinceps; et infra, de rapt., in archiepiscopatu; et 5. q. 6, quia iuxta; et infra, de calumniat., cum fortius; et infra, ut lite non cont., quoniam 
§ ulti.  Et crescente contumacia, crescere debet et poena, ff. de poe., relegati.

 Iudici tradere saeculari
Nisi post depositionem fuerit incorrigibilis.  Tunc potest excommunicari, et postmodum crescente contumacia tradi curiae saeculari, infra, de iudic., cum non ab homine.  Et sic intelligitur 3. q. 4, clericus; 11. q. 1, si quis sacerdotum.  Qualiter deceat tradi curiae saeculari habes infra, de verb. sign., novimus.  Ber.

X 2.01.05 Caeterum

 Quamdiu parati fuerint
Quamdiu ergo dominus feudi est paratus facere iustitiam inter vasallos, et ipsi etiam parati sunt respondere sub eo, nullus alius debet se intromittere de illa iurisdictione.  Alias si negligens esset dominus, transferretur iurisdictio ad alium.  Arg. simile infra, de for. compet., licet ex suscepto; et infra, de for. compet., ex tenore.  Et si alter de vasallis nollet respondere sub domino, potest illum punire.  Et ipsi tenentur litigare de feudo sub domino feudi, infra, de for. compet., ex transmissa; et infra, de for. compet., verum.  Sed in iudicio possessorio potest agere vasallus coram ordinario, infra, de for. compet., ex parte, quia exceptio talis locum habet in petitorio, ut ibi dicitur.  Et nota super hoc quod si quaestio feudi vertitur inter dominum et vasallum, utrum vasallus debeat ipsum habere vel non, tunc per alios vasallos causa illa debet tractari.  Si vero inter duos vasallos tractatur causa, scilicet quis illorum sit potior in feudo, tunc dominus feudi debet cognoscere, ut hic, et in constitutione Friderici, hac edictali § praeterea; et infra, de iudic., novit.  Si vero inter vasallos et alios qui non sunt vasalli agatur de illa rei vendicatione, tunc dominus non cognoscet, quia esset iudex in causa sua, quod esse non debet, C. ne quis in sua caus. iud., generali.  Sed ordinarius tunc cognoscet vel delegatus, infra, de for. compet., cum sit; et 11. q. 1, experientiae.  Ber.

X 2.01.06 Dilecti filii

 Subtiliter
Nota subtilitates in causis ecclesiasticis reprobandas.  Simile de iuram. calumn., litteras; et infra, de dolo et contu., ad haec; et infra, de restit. spol., saepe.  Quia huiusmodi subtilitates ad perniciem revertuntur, C. ad Trebel., sancimus.  Et stricta ratio quandoque omitti solet, ff. de rel. et sump. fun., sunt personae; et ff. ad leg. Aquil., ita vulneratus § ulti.; ff. quib. mod. pig. vel hyp. sol., sicut te § si debitori.  Cum enim de bona fide agitur, de apicibus iuris non est disputandum, ff. mand. vel cont., si fideiussor § quaedam.

 Actio intentetur
Sic patet quod non tenemur actionem proponere secundum canones.  Arg. contra infra, de mut. petit., ex litteris; et 12. q. 2, octava discussio; et 11. q. 1, experientiae; et 11. q. 1, si quisquam; et infra, de iudic., examinata; et C. si per vi. vel al. mod., iudices; et infra, de deposit., gravis.  Solutio: dicas quod nullus compellitur ut proponat actionem, nec tenetur si non vult proponere in iudicio ecclesiastico.  Si autem quis vult proponere in iudicio ecclesiastico et proponat, admittitur.  Si autem ineptam proponat, succumbit.  Sed potest proponere aptam et congruentem postea et admittitur, infra, de iudic., examinata.  Laur. tamen dixit quod tenetur quandoque aliquis proponere actionem, quia cum ex una causa plures actiones oriunt, non sufficit proponere causam simpliciter, ff. de iureiuran., duobus § colonus; et ff. de institut. act., habebat; et ff. arb. furt. caes., si furtim; et ff. arb. furt. caes., si colonus; et ff. de leg. 2, cum filius § variis.  Quia aliter fit condemnatio in una quam in alia, et tunc satis videtur quod eligere debeat ex qua via procedere debeat.  Causa vero petendi semper exprimenda est, alias non audietur, infra, de libel. oblat., dilecti; et infra, de censib., pervenit; et C. de edict. div. Had. toll., edicto.  Et causa petendi semper praecedere debet, ff. quan. dies leg. vel fid. ced., huiusmodi legatum, et hoc in personali.  In reali secus ubi non tenetur quis specificare nisi velit, ut notatur infra, de libel. oblat., significantibus.  Et illa iura canonica quae videntur dicere de actione, expone actio, id est, petitio.  Secundum leges vero actio proponenda est, quia nemo sine actione experitur, ff. de negot. gest., si pupilli § ulti.; et ff. de edend., qua quisque; ff. de admin. tut., quotiens § item si; Inst. de action., in princ.  Actio enim est ius prosequendi in iudicio quod sibi debetur.  Sed secundum canones exponimus actionem, id est, causam.

 Simpliciter
Sic infra, de iudic., pastoralis.

X 2.01.07 Intelleximus

 Conveniri potest
Excommunicati enim conveniri possunt sed non convenire, infra, de haeret., excommunicamus itaque § credentes; infra, de sent. excom., si vere, ne ex suo dolo commodum habeant, ut ibi dicitur.  Et per procuratorem, ut hic dicit, debent in iudicio respondere.  Sed quid si noluerit constituere procuratorem, cum nemo ad hoc sit compellendus, supra, de procurat., querelam.  Et praeterea principalis persona de calumnia debet iurare.  Quomodo ergo per procuratorem hoc facere debet?  Solutio: si non vult constituere procuratorem, non credo illum compellendum, quia forsitan non invenit qui ita fideliter tractet causam suam, et participantes ei in eadem causa non sunt excommunicati, infra, de sent. excom., si vere.  Cum talis participatio sit tantum ad damnum illorum.  Sed numquid potest reconvenire?  Non, infra, de except., cum inter.  Excipere vero potest et appellare, et alia omnia quae ad sui defensionem pertinent, infra, de except., cum inter; et infra, de except., cum venerabilis; et infra, de except., per totum.  Quia cui principale permittitur et accessorium conceditur, arg. supra, de offi. deleg., praeterea; et supra, de offi. deleg., prudentiam § sexta; et supra, de offi. deleg., suspicionis; et ff. de iuris., cui iurisdictio.

X 2.01.08 Clerici

 Non dedignantur
Infra, de iuram. calumn., inhaerentes; et infra, de nov. oper. nunc., intelleximus; et in Auth. ut cler. apud prop. episc. § penulti., coll. 6.  Ber.

 Crimine
11. q. 1, nemo; et 11. q. 1, nullus iudicum; et in pluribus canonibus sequentibus.

 Consuetudine
Arg. quod consuetudo iuri scripto non praeiudicat, arg. 11. dist., consuetudinis.  Arg. contra 11. dist., in his.  Sed verum est ubi consuetudo non est rationabilis nec praescripta, supra, de consuet., cum tanto, ubi de hoc.  Et ita in casu isto non potest habere locum consuetudo quantumcumque tempore obtenta esset, quia esset contra ecclesiasticam libertatem et statutum ecclesiae.  Sic supra, de consuet., ad nostram; et supra, de consuet., cum inter; et supra, de elect., cum causam; et melius supra, de elect., cum terra.  Ber.

X 2.01.09 Causam quae

 Assensu episcopi
Quia sine assensu praelati collegium nec convenit nec convenitur, C. de episc. et cler., omnes § nihilominus.  Et arg. 12. q. 2, si qua de rebus.  Sic et praelatus sine assensu capituli convenire vel conveniri non potest, supra, de procurat., alia; ff. de iure delib., ait praetor.  De hac materia dicitur supra, de rescript., edoceri; et supra, de procurat., alia.

X 2.01.10 Cum non ab homine

 Deprehensus legitime
Ita quod aliqui clerici intersint deprehensioni et detentioni per spatium viginti horarum, arg. ff. de adulter., capite.  Sed etiam per laicos potest comprehendi clericus in ipso facinore, ut ita notorium fiat crimen, et detinere sine nota excommunicationis, dum tamen hoc faciant de praelatorum suorum auctoritate, infra, de sent. excom., ut famae.

 Deponendus
Supra, de iudic., at si clerici; et supra, de iudic., clerici; C. de sport., omnibus; C. ubi sen. vel clar., quotiens.

 Excommunicari
Id est, suspendi, ut differat a sequenti, qui dicit anathematis.  Alias verbo excommunicationis maior excommunicatio intelligitur, infra, de sent. excom., si quem.

 Postmodum
Nota qualiter in criminibus sit procedendum, ut primo deponatur, postea excommunicetur.  Simile 81. dist., dictum; et 3. q. 4, clericus; et 11. q. 1, si quis sacerdotum; et supra, de iudic., at si clerici.  Arg. contra 23. q. 4, forte; et 34. dist., quorundam; 74. dist., honoratus.  Solutio: quandoque proceditur contra aliquem pro crimine, quandoque pro contumacia.  Ubi pro crimine primo loco proceditur contra aliquem, si crimen tale est quod inducat suspensionem, primo debet suspendi.  Vel si inducat depositionem, debet deponi.  Et si corrigibilis apparuerit, non proceditur amplius contra ipsum.  Sic intelligitur supra, de iudic., at si clerici.  Si vero incorrigibilis fuerit, servatur quod hic dicitur, ut tunc demum tradatur curiae saeculari, cum ecclesia non habeat ultra quid faciat, et sic intelliguntur illa capitula 3. q. 4, clericus; et 11. q. 1, si quis sacerdotum.  Licet quidam intelligant illa specialiter in causa episcoporum propter enormitatem delicti et excellentiam personarum.  Et sic etiam illa capitula intelliguntur de incorrigibilibus, 17. dist., nec licuit; 11. q. 1, petimus; 23. q. 5, de Liguribus.  Sic ergo procedendum est quando poena incipit a crimine, excepto falsario litterarum Apostolicae sedis.  Ille in exaggeratione et odio criminis ipso iure excommunicatus est, et depositus omni privilegio clericali et incontinenti traditur curiae saeculari, infra, de crim. falsi, ad falsariorum; et in crimine haeresis, infra, de haeret., excommunicamus et anathematizamus; et infra, de haeret., ad abolendam § 1.  Qui vero falsat litteras aliorum puniri debet, ut traditur infra, de crim. falsi, ad audientiam.  Ubi vero poena incipit a contumacia, primo debet suspendi, postmodum crescente contumacia excommunicari, deinde deponi, ut dicit capitulum 23. q. 4, forte, et alia capitula contraria.  Ultimo debet tradi curiae saeculari.

X 2.01.11 Quia V.

 Sicut inter eundem P. et praefatum V.
Sic ergo videtur quod singularis successor possit conveniri per rescriptum impetratum contra antecessorem, etiam re integra, arg. infra, de concess. praeben., proposuit.  Et videtur expressum quod quicumque succedit, possit conveniri, supra, de alienat. mut. iud., ex quorundam.  Et decretalis epistola vim constitutionis habet, 19. dist., in memoriam; et 19. dist., si Romanorum.  Ergo ad similia omnia illa trahere possumus, arg. ff. de legib., non possunt.  Ergo tam singularis quam universalis successor conveniri potest.  Et decretum factum in persona antecessoris iam defuncti in personam heredis transfertur, ff. de fideicommi. liber., cum quasi.  Sed contra videtur quod non sit conveniendus successor, quia rescripta ad alias personas vel res non extenduntur, nisi quae continentur ibidem, ut supra, de offi. deleg., P et G, in fi.; et supra, de offi. deleg., cum olim abbas, ad fi.  Et est expressum etiam de successore universali, supra, de rescript., significavit.  Et iudicis datio non transit ad heredem illius qui non erat in rebus humanis contra quem datus fuit iudex, ff. quae sent. sine appel., eum qui.  Verum est quod rescriptum re integra non transit ad successorem, nec successor illius contra quem impetratur, potest conveniri, ut supra, de rescript., significavit, ubi de hoc.  Quod hic dicitur, intelligitur de illo successore qui scienter occupavit rem alterius, quam sciebat ad se pertinere.  Unde quasi in vitium successit, sicut ille qui sciente recipit rem a deiectore, infra, de restit. spol., saepe.  Et sicut ille qui recipit rem ab alio causa mutandi iudicii, supra, de alienat. mut. iud., ex quorundam.  Isti enim quasi similes sunt in vitio.  Unde possunt conveniri coram eisdem iudicibus, et per eadsem litteras sicut antecessor, ut hic dicitur et in illo titulo supra, de alienat. mut. iud., ex quorundam.  Et eo ipso quod R. occupavit rem qua iste P. spoliatus fuit per illum V., videtur habere ratum factum illius.  Simile infra, de immun. eccl., adversus.  Alias quare apposita fuisset haec decretalis in hoc titulo?  Alii dicunt quod iudices illi procedunt tantum ex vi istarum litterarum, nec alias poterant procedere per primas, quod non credo.  Ber.

X 2.01.12 Cum venissent

 Iudicari
Et hoc ideo, quia eius est interpretari cuius est condere, ut infra, de sent. excom., inter alia; et 11. q. 1, sicut § ex his; et C. de legi. et const., si imperialis; et ff. de praet. stipul., in praetoriis.  Sed numquid incidenter potest alius cognoscere quam Papa?  Videtur quod sic, C. de iud., quotiens; et supra, de in integ. restit., causa, in fi.  Inspiciendo privilegium, et si verba sunt manifesta, iudex potest dicere non obstat privilegium, arg. infra, de fide instrum., accepimus.  Arg. contra ff. de postulan., quos prohibet; et infra, de except., exceptionem, in fi.; infra, qui fil. sint legit., lator.  Dicas quod hoc habet locum cum verba obscura sunt et ambigua, quia tunc eius est interpretari cuius est condere.  Ubi vero aperta sunt et clara, potest iudex dicere obstat privilegium vel non obstat, arg. praedictae decretalis infra, de fide instrum., accepimus.  Sed qualiter potest Papa esse iudex in causa sua, cum alius debeat esse iudex quam actor, ut 4. q. 4, nullus umquam; et 4. q. 4, nullus introducatur; C. ne quis in sua caus. iud., generali.  Papa enim in tali casu litigat per procuratorem, infra, de confirm. util. vel inutil., cum dilecta.  Item quia lites sine omni suspicione procedere debent, 3. q. 5, quod suspecti.  Item quia res ecclesiae Romanae proprie sunt Papae, sicut res fisci sunt imperatoris quasi patrimonium, ff. ne quid in loc. pub., praetor ait § hoc interdictum.  Item de causa fiscali cognoscere debet procurator Caesaris, ff. de off. procon., nec quicquam.  Sed dic quod Papa potest esse iudex in sua causa, sicut imperator in causa fiscali, ff. de his quae in testam. del., proxime; et 21. dist., nunc autem.  Et praelatus potest esse testis in causa ecclesiae suae, 14. q. 2, super prudentiam.  Sic episcopus iudex est in causa ecclesiae suae, 23. q. 4, Guilisarius; et 7. q. 1, sicut.  Consultius tamen et honestius faciet si alii hoc commiserit, arg. 2. q. 7, nos si incompetenter; et ff. de off. procon., nec quicquam.  Et intelligitur de privilegiis quae Papa concedit aliis ecclesiis, et non de illis privilegiis quae a Domino collata sunt Romanae ecclesiae, supra, de translat., cum ex illo; et 21. dist., in novo; et 21. dist., quamvis.  De aliis privilegiis bene iudicat per alios.  Vel potest exponi, nolumus iudicari per alios nisi per delegatos a nobis.  Et sic est planum, quia ex quo Papa dat privilegium vel indulgentiam vel etiam confirmationem, nullus de illis cognoscit, ammodo sine eius mandato, infra, de confirm. util. vel inutil., si quis; et infra, de confirm. util. vel inutil., de confirmationibus.  Ber.

X 2.01.13 Novit

 Iurisdictionem nostram
Per hoc quod dicitur hic, patet quod ecclesia vel Papa non habet utrumque gladium, 96. dist., cum ad verum; et infra, de appell., si duobus; et infra, qui fil. sint legit., causam quae 2.  Imperium enim et sacerdotium ab eodem principio processerunt, in Auth. quom. oport. episc., in princ., coll. 1.  Non ergo de temporali iurisdictione debet intromittere se Papa, nisi in subsidium, scilicet cum iudex saecularis negligens est, vel cum vacat imperium, infra, de for. compet., licet ex suscepto; infra, de for. compet., ex tenore.  Sed videtur quod Papa maior sit imperatore, 96. dist., duo sunt; et supra, de maior. et obed., solitae.  Nam iura caelestis imperii et terreni Petro commissa a Deo sunt, 22. dist., omnes.  Ipse enim utrumque gladium habuit, ut dicit Evangelista: ecce duo gladii sunt hic.  Quam potestatem suis successoribus transmisit, 40. dist., non nos.  Verum executionem gladii temporalis imperatoribus et regibus commisit ecclesia, et tamen iurisdictionem causarum civilium aliquando per sacerdotes exercuit, 11. q. 1, relatum.  Quaedam enim possumus aliis committere, quae nobis non possumus retinere, arg. infra, de instit., cum ad nostram.  Nec debet episcopus sibi retinere quod debet aliis dare, 12. q. 2, quatuor; et melius 11. q. 1, te quidem.  De hac materia habes infra, qui fil. sint legit., causam quae 2.

 Ethnicus
45. dist., sed illud; 24. q. 1, omnibus; infra, de iureiur., quemadmodum.

 Peccat in ipsum
Id est, offendit vel laedit eum.  Aliter accipitur peccare in aliquem in auctoritate illa: si peccaverit etc.

 Processit
Illum admonendo ut servaret foedera pacis.  Alias denuncians non auditur, nisi admonitione praemissa, infra, de accusat., cum dilectus, cum suis concordantiis.

 Non enim intendimus
Responsio tacitae quaestionis.

 Iudicare de feudo
Directe scilicet, sed tantum ratione peccati et inducendo ad poenitentiam, 6. q. 1, illi qui; et 22. q. 1, praedicandum; et 23. q. 4, ecce.  Et sic per consequentiam cogit restituere feudum, arg. 14. q. 6, si res aliena.  Qualiter quaestio feudi tractari debeat, dicitur supra, de iudic., caeterum.

 Ad ipsum
Scilicet quando quaestio est de feudo inter vasallos, tunc iudicium pertinet ad dominum feudi.  De hac materia notatur supra, de iudic., caeterum.

 Consuetudinem
Nota quod consuetudo parificatur privilegio, 9. q. 3, conquestus; et 63. dist., quia sancta; et 64. dist., quia per ambitiones.  Item patet hic quod consuetudo dat iurisdictionem, supra, de arbitr., dilecti; et C. de emancip. lib., si lex; et C. de emancip. lib., in emancipationibus; et 63. dist., quia sancta.  Et quod consuetudo iuri communi praeiudicet, habes hic.

 Quicumque
Sed cum haec lex sit abrogata, poenam sustinet recitator et auditor, C. de vet. iure enucl., tanta § haec omnia.  Igitur ut quid membranam occupat, 19. dist., si Romanorum.  Respondeo: licet sit etiam sublata, notitia tamen ipsius necessaria est, ut 7. dist., fuerunt, ut ostendat quantam dilectionem habuit promulgator legis erga sacerdotium.  Et ratio eius durat, licet ius civile destruatur, ff. de capit. minut., eas.  Item est arg. quod ecclesia potest inducere legem cum pro ipsa facit.  Sed eam contra se recipere non tenetur, 10. dist., lege.  Legem istam habes 11. q. 1, quicumque.

 Cum sermone
Supra, de in integ. restit., tum ex litteris.

 Ex Deo
Similiter imperium a solo Deo est, 23. q. 4, quaesitum; et 43. dist., rector.

 Corripere
Saltem indirecte, 2. q. 1, multi, vers. si quis frater etc.  Arg. contra ff. de pet. hered., hereditas, in fi.  Quandoque tamen aliquis malum facit, non tamen punitur, immo remuneratur, ut ille quia colligit olivam immaturam animo non dandi damnum, et non tenetur Aquilia, ff. ad leg. Aquil., si servus servum.

 Cum regibus
Supra, de offi. deleg., sane quia; et supra, de offi. deleg., pastoralis; et 12. q. 2, si qua de rebus; et 18. dist., si episcopus; et 24. q. 1, contra pacem.

 Ita magnum
Ut 3. q. 9, necesse.

 Pacem
Ad ecclesiam enim spectat pacem servare et observari facere, supra, de treug., treugas; et 24. q. 3, si quis romipetas; et 24. q. 3, paternarum.

 Non est dubium
22. q. 1, omne quod; et 22. q. 1, praedicandum; arg. 93. dist., diaconi.

 De plano
Non in forma iudicii sed in modum denunciationis.  Sic 2. q. 3, si quem § abolitio.  Vel de plano, id est, sine strepitu iudiciorum, infra, de accusat., olim; et infra, de accusat., sicut.

 Eius exceptio
Sic ergo contra denunciationem admittitur exceptio, infra, de despon. impub., ad dissolvendum.  Quod verum est si obiiciatur quod sit criminosus, et hoc sive prosequatur iniuriam suam sive non.  Cum in modum denunciationis agitur, repellitur praetextu criminis, quia tunc agit quasi quilibet extraneus.  Qualiter enim moveretur bono zelo ad correctionem alterius, qui nondum est correctus, 3. q. 7, qui sine; et 3. q. 7, infames § porro, in fi.; et 3. q. 7, iudicet; et 1. q. 1, multi; et 25. dist., primum; et 35. q. 6, episcopus in synodo; et infra, de testibus cog., praeterea; et infra, de spons., cum in tua.  De hac materia dicitur 2. q. 1, si peccaverit.

X 2.01.14 Pastoralis

 Factum proponant
Et per seipsos respondeant et non per alios, ff. de interrog. act., qui servum § ulti.; et C. de iureiuran., authen. principales.  Nisi ubi tenentur ratione officii, ff. de procur., non solum.  Item universitas per alium respondet, 12. q. 2, qui manumittitur; et ff. quod cui. univ. nom., neque societas § quibus; et ff. quod cui. univ. nom., item eorum § actor.  Item excommunicatus per alium debet respondere, supra, de iudic., intelleximus.  Item et episcopus, 5. q. 3, quia episcopi.  Item illustres, C. de procur., quicumque.  Et indiscretae personae, ut hic, et minores, supra, de aetat. et qualit., ex ratione; C. de aucto. praestan., clarum.  Item furiosi, prodigi et mulier luxuriosa, ff. de curat. fur., et mulieri.  Ber.

X 2.01.15 Examinata

 Sequestram
Sequester appellatur ille apud quem res in litigium deducta communiter a litigatoribus deponitur.  Et huiusmodi depositio non potest fieri nisi a pluribus, quamvis alias et unus et plures deponere possint, ff. deposi., licet.

 Possidebas
Si ita intelligitur littera ista, quod iste dicebat se possedisse antequam deponeretur apud sequestrum, et cum sequestrata fuit, tunc planum est quod hic dicit, quia tunc habetur pro possessore, nisi ea mente deposuisset ecclesiam apud sequestrum, ut ipsum sequestrum constitueret possessorem potius quam custodem, ff. de acq. poss., interesse puto; ff. deposi., licet § 1.  Unde non poterat intentare rei vendicationem contra illos milites nec interdictum possessorium, cum ipse possideret.  Possessori enim non datur rei vendicatio, Inst. de action. § 1; et C. de alien. iud. mut. caus., cum in rem.  Si vero dicebat se possidere postquam deposuerat rem apud sequestrum, sed ipsum posuit custodem, tunc adhuc dicitur possessor, alias non, ut ff. deposi., licet § 1.  Et ideo nullo modo agere poterat rei vendicatione nec interdicto possessorio contra milites, sed contra sequestrum poterat agere depositi, ff. deposi., ei apud § 1; arg. ff. de peculi., depositi, 1. resp.; et ff. de reb. auct. iud. poss., si ventri § 2, in fi.; et C. de usuri., acceptam, in fi.  Quandoque tamen rei vendicatio datur possidenti.  Nam a depositario vel a commodatario possum rem vendicare, licet ego rem illam possideam.  Et hoc dicitur fieri ratione detentionis, ff. de rei vend., officium, ad fi.  Et confessoria similiter datur possidenti, ne inquietetur, ff. si serv. vend., si forte § 1; et ff. si serv. vend., sicut § sed si quaeritur.  Et hoc cum est in quasi possessione servitutis, ne vicinus altius tollat domum suam, si ille vult altius aedificare, tunc per confessoriam ille potest prohibere vicinum aedificare, ut dicitur in lege ff. si serv. vend., si forte; et ff. si serv. vend., sicut § sed si quaeritur.  Et confessoria datur etiam ei qui non possidet, et contendit sibi servitutem deberi, ff. si serv. vend., de servitutibus.  Negatoria datur domino qui negat alium habere servitutem, ut in lege praedicta.  Isto modo debuit agere miles iste negando milites illos habere ius in ecclesia, petendo ne inquietarent eum super iure patronatus.  Et de istis duabus habes infra, de caus. poss. et propr., cum ecclesia.

 Non tenere
Cum enim inepta proponitur actio, iudex non debet statim illam corrigere si est dubia, quia licet debeat supplere de iure, de facto tamen supplere non debet.  Sed debet absolvere reum, cum postea perpenderit eam ineptam ex probationibus, ut hic, et ff. si mens. fals., adversus § 1; et infra, de dona., inter dilectos; et infra, de restit. spol., cum ad sedem.  Si vero manifeste cognoscit quod sit inepta, statim eam reiiciat iudex vel assesor, supra, de iudic., causam quae vertitur; ff. de off. asses., omne; et infra, de despon. impub., ad dissolvendum; supra, de elect., constitutis.  Item ex hoc loco videtur quod actio secundum canones sit proponenda, arg. infra, de mut. petit., ex litteris.  Contra supra, de iudic., dilecti, ubi de hoc.  Dicunt tamen quidam quod in spiritualibus causis actor non tenetur proponere actionem, ut sic intelligantur iura quae dicunt actionem non esse proponendam.  In civilibus vero tenetur.  Io. dixit quod secundum canones non tenetur quis proponere actionem, quae magnam requirat subtilitatem sed levem, sicut est rei vendicatio, locati, depositi.  Utrum huiusmodi leves teneatur nominare, dicas ut dictum est supra, de iudic., dilecti.

X 2.01.16 Cum deputati

 Laudabiliter exequantur
Et sic propter industriam et probitatem luebant poenam, C. deposi., supervacuam.

 Nationis
Forte ideo quaerebant isti de natione istorum, ut sciretur de fama ipsorum.  Nam infames consueverunt fugere loca nationis suae, 19. q. 2, duae sunt.  Arg. ad hoc supra, de cleri. peregri., tuae fraternitatis.  Et infamis non potest esse procurator vel iudex, 3. q. 7, infamis; et 3. q. 7, infames § sunt autem.  Vel ideo quaerebatur ut sciretur an essent servi, quia servus in iudicio stare non potest, C. de iud., servus.  Nisi in casibus ff. de iud., vix certis.  Sed spretis his praesumit ius quemlibet esse dignum, nisi probetur contrarium, supra, de scrutin., ex parte; et infra, de praesump., dudum.  Et praesumitur quilibet liber, ex quo apparet in possessione libertatis, 3. q. 7, infamis § tria, vers. verumtamen si servus, in fi.; et ff. de off. praet., Barbarius.  Simile infra, de instit., ad decorem.  Vel dic quod eo ipso quod deputaverunt se obsequio Iesu Christi, omnis tollitur irregularitas si qua fuit, arg. 19. q. 3, non licet; in Auth. de monach., in princ., coll. 1.  Ideoque non sunt repellendi, quia legitimae personae praesumuntur, 11. q. 3, eorum; ff. de probation., verius; et ff. de probation., quotiens quaereretur.

X 2.01.17 Qualiter et quando

 Appellationibus
Quae ipso iure non tenent, infra, de appell., pastoralis, 1. resp.; et infra, de appell., ut debitus.

 Prohibemus
Immo et si velint, non possunt laicum suum iudicem constituere, infra, de for. compet., si diligenti; et infra, de for. compet., significasti; 11. q. 1, inolita; et 11. q. 1, placuit.  Et videtur quod etiam de consensu episcopi non possit, et puto illud verum, infra, de for. compet., significasti.  Licet iura antiqua contrarium innuere videantur, ut dicitur ibi.  Sed econverso laici trahuntur ad forum ecclesiasticum propter desidiam iudicis saecularis, infra, de for. compet., licet ex suscepto; et infra, de for. compet., ex tenore; et infra, de for. compet., ex transmissa.

X 2.01.18 Causam quae inter

 Similis pene causa
Et ita videtur quod iudex qui habet consimilem causam causae sibi commissae, possit recusari, ex eo quod dicit nimis favorabilis etc.  Quod est mirabile, ut ex eo nascatur suspicio.  Unde si aliquis ageret de iure exemptionis coram aliquo iudice qui in simili causa laborat, iudex ille de facili sententiaret pro illo.  Simile est in teste qui habet consimilem causam, quia ille non debet admitti in testem propter huiusmodi suspicionem, ne de facili testificaretur pro illo, infra, de testib., personas.  Et qui consimili morbo laborant non sunt admittendi in testimonium, ut 4. q. 3, si testes § liberi; et 4. q. 3, testes.  Simile infra, de except., cum ecclesiasticae.  Non tamen extendas hanc similitudinem ad omnes causas.  Nam si iudex habeat causam decimarum et alia causa, puta iuris patronatus vel electionis ei committatur, illud ei non nocet.  Vel etiam ut dicit Io. bene possum petere ecclesiam vel aliud coram iudice qui habet consimilem causam.  Vel haec causa non videtur sufficiens ad recusandum iudicem, licet sit sufficiens ad subrogandum, nec dicitur quod causa ista sufficiat ad recusandum, licet sit sufficiens ad subrogandum.  Cum enim plures iudices dati sunt ad petitionem alterius partis sine qualibet tali suspicione, vel consimili removetur aliquis illorum, et alter subrogatur, ut causa sine suspicione procedat.  Frequenter hoc contingit.  Vel dic quod prius dictum est.

 Subrogantes
Sic propter suspicionem dominationis alius subrogatur, supra, de offi. deleg., causam quae.  Item si necessarius sit iudex in testem, removetur et alter subrogatur, infra, de testib., dilecto.

X 2.01.19 Exhibita nobis

 Evocandi
Omnes enim illi evocandi sunt, quos negotium tangit, supra, de temp. ord., si archiepiscopus; et 66. dist., archiepiscopus; et 8. q. 1, licet ergo; et ff. de adopt., nam divus; et ff. de minor., in causae § causa; C. de aucto. praestan., veterem.

 Negotium contingentibus
Contingentia ipsam electionem, puta meritis electi et studiis eligentium et de zelo, et an aliquid simoniacae pravitatis intercesserit, supra, de elect., scriptum; et supra, de elect., super eo; et infra, de except., denique, in fi.

 Inquirerent
Ex hoc verbo visum fuit iudicibus, quod in modum inquisitionis deberent procedere et non in forma iudicii.  Et ita lites non contestatae poterant procedere propter contumaciam alterius partis, infra, ut lite non cont., quoniam § sunt et alii; et infra, de accusat., qualiter et quando 2 § debet.  Sed erraverunt, cum forma illa non fuisset in modum inquisitionis commissa, sed in modum iudicii mera inquisitio non committitur in tali casu, quia inquisitio fit super excessibus, et inquisitor debet accedere ad locum, 2. q. 1, Deus omnipotens; et infra, de simon., licet Heli.

 Conspirationem
Quod si verum fuisset, repellendi erant nec audiendi contra electum, quia quasi inimici et ex odio hoc facere praesumuntur.  Unde ab agendo sunt repellendi, sicut a denunciatione seu inquisitione, infra, de accusat., cum oporteat; et supra, de iudic., novit, in fi.  Nec tales ad testimonium sunt admittendi, infra, de simon., licet Heli; et infra, de simon., per tuas 1.  Conspiratio enim gravissimum crimen est, ita ut accusatum a proprio gradu repellat, 11. q. 1, coniurationum; et 11. q. 1, conspirationum.

 Excommunicationem
Exceptio excommunicationis repellit ab agendo.  Et quia isti agebant contra electum, talis exceptio admittenda fuit, quia excommunicati audiendi non sunt, infra, de sent. excom., per tuas; et infra, de sent. excom., si vero alicuius; infra, de haeret., excommunicamus itaque § credentes.  Sed cum electus petit confirmationem agendo contra ipsos qui se sibi opponunt, si opponant aliquid electo in modum exceptionis ad defensionem ecclesiae suae contra illos, non admittitur replicatio excommunicationis, quia etsi constet illos esse excommunicatos, non repellerentur a defensione, infra, de except., dilecti filii, quia a defensione nullus excommunicatus repellitur, infra, de except., exceptionem; infra, de except., adversario; infra, de except., venerabilem.

 Pervertendo
Unde non valuit quod fecerunt, quia fines mandati servandi sunt, supra, de rescript., cum dilecta; et supra, de offi. deleg., venerabili.  Immo etsi verba rescripti viderentur esse contra ordinem iuris, tamen non debet recedi a iure, supra, de rescript., causam quae.

 Lite nondum super eodem negotio contestata
Quod fieri non debet, infra, ut lite non cont., per totum.  Nisi electus esse contumax, tunc enim ne patiatur ecclesia detrimentum ex mora, possunt recipi testes lite non contestata, infra, ut lite non cont., quoniam § porro.

 Dictis gravaminibus
Scilicet quia simul super exceptione et principali negotio procedebant et lite non contestata.  Et colligitur ex hac littera quod si plura gravamina assignentur in appellatione, sufficit alterum probare, dummodo quodlibet per se sit sufficiens.  Simile infra, de appell., significavit; et infra, de praeben., cum iamdudum; et supra, de rescript., ex parte S, ubi de hoc.  Si autem plura proponuntur quae habent diversos effectus, non sufficit alterum probari quo ad utrumque effectum.  Sed sufficit quo ad alterum.  Exemplum habes supra, de rescript., olim.  Sed omnia quae hic dicta fuerunt, habent eundem effectum, scilicet ut appellatio legitima fuerit.  Ergo sufficit quodcumque probetur, quia utrumque per se sufficit.

X 2.01.20 Venerabilis

 Non obstante
Sic ergo patet quod hodie non habet locum lex illa C. de iud., properandum § ulti., 1. resp.; et C. de iud., properandum § plerumque, ubi dicitur quod instantia iudicii perit, nisi causa finita sit infra triennium a tempore litis contestatae connumerandum, ut iterum incipiat de novo procedere, ac si numquam fuisset processum.  Si enim isto respondere nolebant, quia instantia iudicii perierat, non erant audiendi, quia licet secundum legem praedictam, instantia iudicii perierat decursu triennii, litterae sive iurisdictio iudicis non perierat, quia iurisdictio iudicis est perpetua, et rescripta perpetua sunt, C. de divers. rescr., falso; et arg. C. de constit. pecun., recepticia; et C. de praescri. trig. vel quad. ann., saepe.  Poterant tamen dicere, non tenemur respondere nisi novus libellus detur de novo, et omnia iterum procedant ab initio per legem praedictam C. de iud., properandum.  Quae modo non habent locum quantum ad hunc articulum per decretalem istam.  Et sic obviandum est malitiis eorum, qui causas malitiose volunt prorogare.  Sed ex hac decretali non videtur quod lex illa C. de iud., properandum, corrigatur, quia non colligitur hic quod lis fuit contestata, sed per subterfugia et cavillationes causa sit prorogata.  Et hoc potuit esse totum ante litem contestatam.  Immo lis contestata fuit, quia decisio etiam causae prorogata fuit, ut dicit, et sic fuit lis contestata.  Et ita habetur expressum in antiqua, quod lis erat contestata.  Et ex eo quod dicit, instantiam iudicii perisse, apparet quod processum erat in principali negotio, quod dicitur fieri per litis contestationem, quae est principium causae.

X 2.01.21 Significaverunt

 Promulgavit
Et hoc bene fieri potuit, cum causa non esset spiritualis, sed super iurisdictione temporali, et abbas et conventus fuerint actores, unde debuerunt sequi forum rei, infra, de for. compet., cum sit; et 11. q. 1, experientiae; et 11. q. 1, si quisquam; et C. de iuris., iuris ordinem.  Et a sententia lata super possessione diffinitiva appellatur, infra, ut lite non cont., accedens 1, et hic.

 Super proprietate
Sed videtur quod isti monachi tenebantur respondere adversae parti super proprietate coram iudice qui cognovit de possessione, quia iudex ille qui cognovit de possessione cognoscere debet de proprietate, infra, de caus. poss. et propr., susceptis.  Et est illi audientia deneganda, qui continentiam causae nititur dividere, ut coram uno agat de possessione, et in alio iudicio de proprietate, C. de iud., nulli.  Praeterea causae conventionis et reconventionis coram eodem iudice fieri debent, C. de sent. et interloc. om. iud., cum Papinianus; et 3. q. 8, accusatores, ubi dicitur, cuius in agendo quis observat iudicium, ipsum in eodem negotio habere contra se iudicem non dedignetur, ut in lege C. de sent. et interloc. om. iud., cum Papinianus; et 3. q. 8, accusatores § cuius in agendo.  Et illud quasi videtur idem negotium, infra, de mut. petit., ex litteris.  Solutio: verum est quod continentia causae dividi non debet, et ille qui cognovit de possessione, debet cognoscere de proprietate, sive sit ordinarius sive delegatus cui causa simpliciter quo ad utrumque fuit commissa, infra, de sequestra., ad hoc.  Et hoc locum habet cum actor et reus sunt eiusdem fori.  Sed in casu praesenti non sunt eiusdem fori.  Unde monachi qui primo egerunt de possessione debebant sequi forum rei, quod fecerunt et obtinuerunt.  Et si adversarii volebant postea convenire monachos super proprietate, debebant sequi forum monachorum.  Et causa possessionis et proprietatis bene possunt tractari coram diversis, maxime ubi causa talis subest, quia nihil commune habet causa possessionis cum causa proprietatis, ff. de acq. poss., naturaliter § nihil.  Et si aliquis postulaverit alium iudicem super proprietate et alium super possessionem, non est audiendus.  Et sic loquitur infra, de caus. poss. et propr., susceptis; et C. de iud., nulli.  Et ita non contradicunt huic decretali, quia hoc isti monachi non fecerunt.  Alia iura 3. q. 8, accusatores § cuius in agendo etc., non tangunt causam istam, quia illa loquuntur in reconventione quae debet fieri simul cum conventione, infra, de mut. petit., ex litteris; et infra, de ord. cognit., cum dilectus.  Et tunc etiam si vellent reconvenire de alia re, non poterant, cum quaestio spoliationis de qua agebant monachi privilegiata sit, infra, de ord. cognit., super spoliatione.  Nec de proprietate simul tunc cum possessione poterat agi, C. de rei vend., ordinarii.

 Propter vindemias
Tempore enim vindemiarum et tempore messium non compellitur quis in iudicio respondere, ita quod sententia lata contra absentem non tenet.  Tamen si consentiunt partes, bene valet iudicium, ff. de feri., ne quis messium; et ff. de feri., si feriatis.  Et de istis feriis habes C. de feri., omnes dies, in princ.  Sed illis feriis quae inductae sunt ob reverentiam Dei et aliorum Sanctorum, nullus potest renunciare etiam si parte vellent.  Aliis vero inductis in favorem hominum bene renunciatur.  Hoc est expressum infra, de fer., conquestus; et de conse. dist. 3, pronunciandum.  Et est arg. ad hoc ff. de recepti., si feriatis; 15. q. 4, nullus episcoporum; et 15. q. 4, placita.  Potest tamen tali dies, ut videtur, libellus offerri, ff. de adulter., miles § sexaginta; et ff. de adulter., miles § illius.  Sed ex causa tali tempore aliquis compellitur litigare, ut hic dicit in fine, ne tempus illius electi ad regimen illius loci elabatur.  Et idem credo si finiretur iurisdictio iudicis tempore illo, quod tunc posset procedi, ne iudicialis instantia evanescat, arg. supra, de offi. deleg., consuluit.

