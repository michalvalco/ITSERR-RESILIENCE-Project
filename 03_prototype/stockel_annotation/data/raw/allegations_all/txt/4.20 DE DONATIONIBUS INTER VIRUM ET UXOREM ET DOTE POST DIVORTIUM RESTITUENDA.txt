X 4.20 DE DONATIONIBUS INTER VIRUM ET UXOREM ET DOTE POST DIVORTIUM RESTITUENDA

X 4.20.01 Mulieres

 Licita
Puta consanguinitatis, vel alia legitima, et ignoranter contraxit, tunc restitui debet quicquid altero ab altero habuit, supra, de coniug. serv., proposuit; quia nullum fuit matrimonium.  Alias si scienter contraxissent, perdere debent quicquid alter alteri dederit, et fisco applicatur, nisi errore aut minori aetate excusentur, C. de incest. nupt., qui contra.  Arg. contra infra, de don. int. vir. et uxor., etsi necesse, ubi de hoc.

 Totam
Si totam reddere potest, alias in quantum facere potest, C. de rei uxor. act., rem § cum autem; et ff. de re iud., non tantum; nisi dolo diminuerit suam substantiam, ut in C. de rei uxor. act., rem § cum autem.  Et si pervenerit ad pinguiorem fortunam, totum restituet ut ibidem, supra, de solution., Odoardus.  Et si maritus paciscatur ut totum restituet, tale pactum non valet, cum sit contra bonos mores, ff. solut. matrim., alia causa § 1.  Si tamen soluerit, repetere non potest, ff. de condi. indeb., nam et si maritus.  Sed numquid fructus restitui debent, quod videtur ff. de regul. iur., in condemnatione?  Sed non restituuntur nisi illi, qui ante matrimonium obvenerunt, quia illi ipso iure augent dotem, sed post matrimonium obvenientes non augent dotem, et non restituuntur, sed fiunt mariti propter onera matrimonii supportanda, ff. de iure dot., dotis fructus; et infra, de usur., salubriter.  Et expensae necessariae minuunt dotem ipso iure, utiles vero non, sed petuntur actione mandati vel negotiorum gestorum.  Voluntariae expensae permittuntur abradi sine laesione prioris status, C. de rei uxor. act., rem § sileat; et ff. de impen. in re. dot., impensarum; et ff. de impen. in re. dot., quod dicitur.  Et hoc verum est, cum fit separatio quo ad foedus matrimonii; secus si quo ad torum propter adulterium, infra, de don. int. vir. et uxor., plerumque, ubi de hoc.

X 4.20.02 Significavit

 Celebrato
Ex licita causa, supra, de don. int. vir. et uxor., mulieres.

 Vendicare
Id est, retinere.

 Non est aliud
Puta pactum vel consuetudo, quod restitui non debeat, infra, de don. int. vir. et uxor., donatio; ff. ad exhib., in hac actione § ibidem; et C. de pac. convent., ex morte.  Vel si propter adulterium quo ad mutuam servitutem divortium sit factum, infra, de don. int. vir. et uxor., plerumque.  Vel si sententia lata esset super hoc, a qua non esset appellatum, 2. q. 6, ei qui § diffinitiva; ff. fam. ercis., cum putarem.  Vincen.

 Divisionem
Hoc intelligitur de his quae communiter empta fuerunt de bonis propriis uxoris et viri, et hoc constat.  Alias enim praesumuntur omnia esse de bonis mariti, ff. de donat. inter vir. et uxor., Quintus Mucius; et C. de donat. inter vir. et uxor., etiam.  Et est simile: quicquid praelatus ecclesiae acquirit, totum intuitu ecclesiae acquisitum videtur, nisi appareat contrarium, 12. q. 4, sacerdotes; et supra, de pecul. cler., investigandum; et supra, de pecul. cler., presbyter; arg. 12. q. 1, sint manifestae.  Ber.

X 4.20.03 De prudentia

 Repetebat
Sed qua actione agebat mulier pro dote sua?  Actione de dote non, quia nullum fuit matrimonium, ergo nulla dos, ff. de iure dot., dotis appellatio.  Et sic agit conditione sine causa, ff. de condi. sine caus., avunculo; et C. de condi. ob caus. dat., pecuniam quam; quia causa secuta non fuit, propter quam dos dabatur.  Olim recipiebat mulier dotem annua, bima, trima die.  Hodie vero illico restituuntur immobilia, mobilia, usque ad annum, C. de rei uxor. act., rem § cum autem.

 Incidens accessorie
Bene dicit accessorie, quia si non est matrimonium, neque dos, ff. de iure dot., dotis appellatio.  Et sic accedit matrimonio dos, unde et dos promissa per vim vel metum, non tenet, ff. quod metus cau., si mulier § si dos; sicut nec matrimonium, supra, de spons., veniens 2; et supra, de spons., cum locum; et supra, de spons., consultationi.  Et sic qui cognovit de principali, cognoscere debet de accessorio, ut hic dicit, et supra, de offi. deleg., praeterea; et supra, de offi. deleg., prudentiam § sexta, in fi.; et supra, de offi. deleg., suspicionis; ff. de iuris., cui iurisdictio.  Et si alias cognoscere non posset, incidenter tamen posset, C. de iud., quotiens; et C. ubi et apud quem cog. rest. agit. sit, cum scimus; supra, de in integ. restit., causa.  Et sic causa dotis ad iudicem ecclesiasticum spectat, supra, de don. int. vir. et uxor., mulieres; et supra, de don. int. vir. et uxor., significavit.  Et hoc ubi iudex ecclesiasticus de matrimonio cognoscit.  Si vero constante matrimonio agat mulier de dote, quia forte maritus labitur facultatibus, vel dissipat bona sua, vel quia mortuus est, tunc causa illa agi debet coram iudice saeculari, quia modo causa dotis principalis est, C. de iure dot., ubi; et C. de iure dot., in rebus; et ff. de iure dot., mutus § 1; et ff. de iure dot., quemadmodum § 1.  Alias constante matrimonio dos peti non potest, C. si dos const. mat. sol. fuer., si constante.  Et sic qui cognovit de principali, cognoscere debet de accessorio, etiam lata sententia super principali, ut hic innuit, et supra, de don. int. vir. et uxor., significavit.  Sed numquid procedant isti auctoritate primi mandati?  Non videtur, quia functi sunt semel officio suo, sive bene sive male, supra, de offi. deleg., in litteris; et supra, de offi. deleg., significasti; et ff. de re iud., iudex; procedent enim ex isto secundo mandato.  Ecclesia enim favore dotis semper ipsam causam delegat, quia reipublicae utile est mulieres dotes salvas habere, propter quas nubere possint, ff. de iure dot., rei publicae; et ff. solut. matrim., dotium causa.  Et etiam Papa simpliciter causam dotis committit secundum consuetudinem ecclesiae, infra, de don. int. vir. et uxor., per vestras.  Sed hic petebat mulier dotem sibi restitui tamquam accessorium principali quaestioni, et ideo debuerunt pronunciare super dote.  Unde videtur quod auctoritate primi rescripti procedere possunt.  Sed melius est dicere quod auctoritate istarum litterarum procedant, quia functi sunt officio suo super principali.  Unde cum tunc nihil dixerint super accessorio, ulterius non videtur quod per primas litteras procedere possunt super accessorio.
 
 Sic ut canonicum fuerit
Hoc est, si nihil obsistat quod impediat.  Et si totum restituere possit, habita ratione ne egeat, ut dixi supra, de don. int. vir. et uxor., mulieres; et supra, de don. int. vir. et uxor., significavit.

X 4.20.04 Plerumque

 Iudicio ecclesiae
Alias non licet, etiam si nota esset fornicatio, supra, de divort., porro, ut ibi dicitur; et supra, de divort., ex litteris.

 Propria voluntate
Resume ob hanc causam fornicationis, alias non noceret.

 Nec reconciliata
Ad quod compelli non potest, etiam post poenitentiam, supra, de conver. coniug., gaudemus; 32. q. 2, admonere.  Sed si reconciliata fuerit, postea illam fornicationem obiicere non poterit, quia ei remisit hoc quod ei licet secundum Evangelicam veritatem, supra, de iureiur., quemadmodum; et 32. q. 1, quod autem; et 32. q. 1, non erit; et quia mores illius iam comprobavit, ff. de adulter., si uxor, in fi.; et 32. q. 5, horrendus; nisi postea fornicetur.

 Dotalitium
Id est, donationem propter nuptias.  Sed haec expositio non videtur bona, quia donatio propter nuptias debet redire ad virum, sicut dos ad mulierem, infra, de don. int. vir. et uxor., donatio, in fi.  Et ita non posset repetere dotalitium, etiam alias post separationem.  Sed potest hoc intelligi, cum mulier lucratur donationem vel partem ex pacto, infra, de don. int. vir. et uxor., donatio.  Et sic illam donationem, quam ex pacto habuisset, perdere debet.  Vel appellatur hic dotalitium res paraphernales, ad quarum restitutionem tenetur maritus, C. de pac. convent., si mulier; et C. de pac. convent., hac lege.

 Repetere non valebit
Sed pone sententiam latam esse quo ad tori separationem propter fornicationem, et sic amisit dotem mulier.  Demum probatur consanguinitas inter eos, et pronunciatur matrimonium nullum fuisse inter eos.  Mulier repetit dotem tamquam non commiserit adulterium.  Quaeritur an possit repetere cum effectu.  Quod possit probatur, quia ex futuro eventu patet, quod non fuit matrimonium, et si non fuit matrimonium, non fuit adulterium, supra, de frig. et malef., fraternitatis, in fi.  Et veritate manifesta non obstat res iudicata, infra, de purg. vulg., significantibus; et 8. dist., veritate; et ff. de condi. sine caus., si fullo; et ff. de condi. sine caus., avunculo; ff. de re iud., res iudicata; et ff. de usufruct. legat., uxori 2.  Ex quo enim fuit nullum matrimonium, nulla fuit dos, C. de condi. ob caus. dat., pecuniam.  Item ex nova causa tollitur prima sententia, supra, de divort., ex litteris; et arg. infra, de don. int. vir. et uxor., etsi necesse.  Ergo quicquid datum fuit nomine dotis potest repeti, quia patet nullum fuisse adulterium, et sic ecclesia decepta fuit in illa sententia, ergo revocari debet, supra, de frig. et malef., fraternitatis.  Item per secundam sententiam tollitur prima, supra, de re iudic., inter monasterium; et supra, de re iudic., suborta.  Sed contra, res iudicata pro veritate accipitur, ff. de re iud., res iudicata; et ff. fam. ercis., cum putarem.  Et ex sententia ius factum est inter partes, supra, de re iudic., cum inter vos; et ff. de liber. agnosc., sive, in princ.  Et secunda sententia contra res prius iudicatas a quibus appellatum non fuit, nulla est, 2. q. 6, ei qui § diffinitiva.  Praeterea adulteria sicut et alia crimina secundum intentionem iudicantur, et ex corde procedunt, 15. q. 6 § quod vero; et 34. q. 2, lectum; et de poen. dist. 1, super tribus; ff. de fur., qui iniuriae; et infra, de sent. excom., cum voluntate; et iniuria ex affectu mentis fit, 15. q. 1, illud.  Et negari non potest, quin mulier ista ex affectu mentis iniuriam faceret ei quem pro vero marito tenebat, et ita dolum commisit, sine quo non fit adulterium, ff. de adulter., si ex lege.  In contrarium pro prima parte allegari potest illud, quid obfuit iniuria, ubi conatus non habuit effectum, supra, de spons., adolescens, ubi de hoc.  Super hoc dicunt quidam, ut Tanc., quod mulier ista dotem sive dotalitium suum repetere potest.  Alii dicunt, ut Laur., quod non est ulterius audienda, licet modo appareat quod non fuerit matrimonium, quia nihilominus puniri debet propter intentionem cum opere subsecuto, fecit enim quod potuit, supra, de bigam., nuper; et supra, de bigam., a nobis; et ff. de adulter., si uxor § 1.  Et arg. huius capituli et eo ipso quod uxor condemnata est de adulterio, vir debet habere ante nuptias donationem et dotem, in Auth. ut liceat mat. et avi. § si adulterio; alias est vers. sub illo § in Auth. ut liceat mat. et avi. § quia vero plurimas, coll. 8.  Et istud verius credo.  Principium enim debet considerari in talibus et non exitus, ut per hoc caeteris delinquendi audacia auferatur.  Sed si hoc esset falsum, posset committi in probatione impedimenti.  Prima opinio magis benigna apparet, sed non est extendenda licentia.

X 4.20.05 Etsi necesse

 In dotem
Id est, in donationem propter nuptias, quam fecit maritus uxori, prout fecit iste, infra, de don. int. vir. et uxor., nuper, in fi.

 Ut si eam
Sub tali forma, prohibetur contrahi matrimonium, ff. de ver. oblig., si ista stipulatio; et C. de inutil. stipul., liber; et supra, de spons., Gemma, ubi de hoc.  Et istud pactum perinde haberi debet, ac si non fuisset appositum, C. de condi. ob caus. dat., pecuniam quam.  Pactum enim contra bonos mores non valet, ff. solut. matrim., alia § 1; et C. de pacti., pacta quae; et 8. dist., quae contra mores.

 Ob nullam
ff. de condi. sine caus., avunculo; et C. de condi. ob caus. dat., pecuniam quam.

 In poenam
Simile 16. q. 1, legi; et ff. de negot. gest., sive.  Et ex improbitate nemo consequitur actionem, ff. de fur., itaque fullo.

 Restitui
Ex hoc videtur quod si contra canones vel contra praecepta legum vel constitutiones principum contrahitur matrimonium, soluto matrimonio licite repetitur quicquid dotis nomine, vel donationis datum est, ut ff. de condi. sine caus., avunculo; et ff. de ritu nupt., praefectus; et C. de condi. ob caus. dat., pecuniam quam.  Sed contra videtur: qui enim scienter contra praecepta legum vel constitutiones principum nuptias contrahunt, quicquid alteri datum est, debet ei auferri et fisco applicatur, C. de incest. nupt., qui contra; ff. de donat. inter vir. et uxor., cum hic status § ulti.; et Inst. de nupt. § si adversus.  Quidam dicunt quod si ignorabant se esse consanguineos, tunc revertitur quod datum est, alias non, C. solut. matrim., si ignorans; et C. solut. matrim., praedicta; C. de incest. nupt., nuper qui contra.  Istud satis videtur, sed obviat hoc exemplum, quia isti bene sciebant se esse consanguineos, nec hoc ignorare poterant, quod in tali gradu erant, arg. C. de liber. caus., si filium; et C. de in int. restit. min. vig. qui. ann., de tutela.  Dixit Io. quod si aliqui sciunt se esse consanguineos, sed credunt quod liceat sibi invicem contrahere matrimonium, tunc competit repetitio, ff. de adulter., si adulterium § stuprum; et ff. de adulter., si adulterium § fratres; et ff. de adulter., si adulterium § incestum.  Et in eo casu potest intelligi quod hic dicitur.  Si autem sciebant se non posse contrahere, tunc non repetunt quod dederunt, sed fisco applicatur, C. de incest. nupt., authen. incestas; et C. de incest. nupt., qui contra.  Tanc. dicit quod haec non est accusatio, quia isti sciebant se esse tales, quod non poterant contrahere, ut dictum est.  Unde debebant perdere quicquid hinc inde datum est.  Et providit hic dominus Papa propter bonum pacis, quia nisi castra restituerentur, non poterat pax inter eos reformari.  Et alia ratio est: hic non poterat servari poena statuta, quia non erat cui applicarentur bona illa, cum nullum habeant illi regem superiorem seu fiscum.  Unde merito et iure restitui debuerunt illa castra, et alia quae data sunt, ne alter in lucro remaneat.  Unde potius puniri debuit si superiorem habuisset.  Et hoc satis colligitur per litteram, ne ad commodum ei cedat, etc.  Et sic cessant contraria Tanc.; et quia rex aliter ab illa coniunctione non recedebat, ut dicit illa littera.

X 4.20.06 Nuper a nobis

 Vixerit
Simile 10. q. 2, hoc ius porrectum § si oeconomus; C. de usufruct. et habit., si patri.

 Tertiam
Idem esset, si totam.

 In dotem
Id est, donationem.

 Viduarum
Tamquam miserabilium personarum, 87. dist. § viduis; et 87. dist., licet.  De hoc dicitur supra, de for. compet., ex tenore.

 Nullus plus iuris
Ut 1. q. 7, Daibertum; ff. de regul. iur., nemo plus; ff. de acq. rer. dom., traditio; et supra, de iure patron., quod autem, in fi.; et supra, de iure patron., cura.  Arg. quod ff. de usufru., quod nostrum non est; ff. de acq. rer. dom., non est novum; contraria casualia sunt.

 Quo ad vixerit
Et sic habes quod feudum potest alienari ad tempus; alias non potest alienari, supra, de feud., ex parte, ubi de hoc.

 Consentire
Ex quo alienationi consentit, rem postea revocare non potes, arg. ff. quib. mod. pig. vel hyp. sol., sicut re corporali § si voluntate; et ff. quib. mod. pig. vel hyp. sol., sicut re corporali § sed et si permiserit; et ff. quib. mod. pig. vel hyp. sol., si debitor § si in venditione.

 Favorabilem
87. dist., licet; et 87. dist., defensionis; C. quan. imp. int. pup. vel vid., si contra; et supra, de for. compet., ex tenore, ubi de hoc.

 Sanctiones
C. de donat. ante nupt., multum; et C. de donat. ante nupt., cum multae § sancimus.  Et dos ad uxorem, et donatio ad virum soluto matrimonio revertitur, nisi ex pacto lucretur, infra, de don. int. vir. et uxor., donatio.

X 4.20.07 Per vestras

 Convenire
Id est, ad iudicium evocare ad petitionem H.

 Repulerat
Et ideo audiri non debuit, nisi primo ipsam restituere, supra, de restit. spol., ex conquestione; et supra, de ord. cognit., super spoliatione; et supra, de ord. cognit., cum dilectus.

 Tacita veritate
De processu negotii, ut sequitur; sic supra, de re iudic., inter monasterium.

 Ad inopiam vergere
Et bona videbatur illa pronunciatio, quia ex quo maritus incipiebat labi facultatibus, et re sua male uti, cogendus erat eam restituere, C. de iure dot., ubi; et in Auth. de aequal. dot. et prop. nupt. don. § illud quoque, coll. 7.  Immo etiam sequestranda est, cum praesumitur vir eam dissipaturus, ff. solut. matrim., si cum dotem § si vero dotem.  Si ergo tenetur eam reddere, ergo non potest eam repetere, supra, de iureiur., quemadmodum; quia turpius eiicitur, etc., et dolo petit, qui restituere statim debet, ff. de regul. iur., in condemnatione, in fi.  Sed haec non habent locum in casu isto, ut hic dicitur.  Cum enim corpus suum uxor ei commiserit, multo fortius et dotem sibi committere debet, sub ea quam potest cautione praestare, ut sequitur, C. de pac. convent., hac lege; et est simile 12. q. 1, praecipimus.  Immo uxor tenetur alere virum suum egentem de dote, ff. de iure dot., mutus § manente.  Et praemissa locum habent cum maritus suspectus est de dilapidatione, quia male versatur in re sua, et non cum paupertate laborat, ut hic faciebat, et ita restituetur huic dos, prout hic dicitur in fi.  Laur.

 Nisi cautionem
Lex enim prohibet fideiussorem dari pro dote, C. ne fid. vel mand. dot. dent., sive; et C. ne fid. vel mand. dot. dent., generali.  Sed in alio casu illud intelligitur.

 Et infra
Sed cum ipse cautionem praestare non posset, ad instantiam ipsius domino Papae haec rescribere curaverunt.

 Quam potest
Iuratoriam scilicet, in Auth. ut nulli iudic. lic. hab. § si vero crimen, coll. 9, ubi dicitur quod si mulier accusatur de crimine pro quo debeat custodiri, debet dare fideiussorem.  Si fideiussorem dare non potest, iuratoriam cautionem praestet, et sufficit, C. de episc. et cler., authen. generaliter 1; et in Auth. de litigios. § ad excludendas, unde sumpta est haec authentica C. de episc. et cler., authen. generaliter 1, coll. 8.

 Honesti lucri
Non enim tenetur foenerari dotem, et de usuris alere uxorem, arg. C. de admin. tut., authen. novissime.  Sed convertat eam in societatem honestam, vel aliquod commercium, et ex lucro honesto eam alat, arg. in Auth. ut hi qui oblig. se hab. per. res min. § quoniam autem videmus, coll. 6.  Ibi tamen dicitur quod si minor non habet unde vivat, sed tantum pecuniam, tum curator cogitur foenerari.  Laur.

 Onera
ff. de iure dot., si is qui Stichum § ibi dos; et infra, de usur., salubriter.  Tanc.

X 4.20.08 Donatio

 Constante matrimonio
Nota quod donatio inter virum et uxorem moribus prohibita est, ne mutuo amore invicem spolientur, non temperando a donationibus, sed profusa erga se facilitate utentes.  Maiores enim nostri hoc prohibuerunt, amorem honestum solis animis existimantes, et ne alter in paupertatem incideret, et alter ditior fieret, nec esset illis studium filios educandi, ff. de donat. inter vir. et uxor., moribus; ff. de donat. inter vir. et uxor., ne cesset; ff. de donat. inter vir. et uxor., haec ratio; et in Auth. quib. mod. nat. fil. effic. legit. § illud quoque, ad fi., coll. 6.  Et nulla est donatio ubi matrimonium tenet.  Si vero matrimonium non tenet, donatio de iuris rigore valet.  Sed fas non est tales donationes esse ratas, ne melioris conditionis videantur delinquentes, quam qui non deliquerunt contrahendo, ff. de donat. inter vir. et uxor., haec ratio § 1; et C. de donat. inter vir. et uxor., si ex voluntate.  Sed inter sponsum et sponsam tenet donatio, ff. de donat. inter vir. et uxor., inter eos; et ff. de donat. inter vir. et uxor., cum hic status § si quis sponsam.  Tamen si donator in eadem voluntate usque ad supremum vitae exitum perduraverit, valet donatio, C. de donat. inter vir. et uxor., bona quondam; et C. de donat. inter vir. et uxor., donatio mancipiorum; et hic, ubi dicitur, nisi donatoris obitu confirmetur.  Et si donatio legitimum modum excedat, et non fuit insinuata usque ad legitimum modum, valebit, si permansit in ea voluntate, usque ad mortem, C. de donat. inter vir. et uxor., donationes.

 Locupletior
Donatio ex qua hoc contingit, nulla est, ff. de donat. inter vir. et uxor., haec ratio, 1. resp.  Et ex eo quod dicit, ex qua alter locupletior, et alter pauperior, a contrario sensu datur intelligitur, quod donatio teneat his cessantibus, quod verum est.  Si ergo maritus non fit pauperior, tenet donatio, ut si maritus sit institutus heres, et repudiet hereditatem donationis causa, ut deferatur uxori sibi substitutae, vel si repudiet legatum, ut remaneat penes uxorem oneratam pro legato praestando.  Vel si rogatus esset restituere hereditatem uxori, ne detrahat quartam causa donationis, tunc tenet donatio, ff. de donat. inter vir. et uxor., si sponsus § si maritus; et ff. de donat. inter vir. et uxor., si sponsus § si quis.  Vel si donaverit uxori rem alienam, ff. de donat. inter vir. et uxor., sed et si constante.  Item licet pauperior fiat donator, et accipiens non fiat locupletior, tenet donatio, ut si emerit inde unguenta, ff. de donat. inter vir. et uxor., quod autem § 1.  Item valet quandoque donatio licet donator fiat pauperior, et accipiens locupletior, si in tempus finiti matrimonii sit collata, sed ante tempus illud non efficitur res donata donatarii, sed differtur in tempus, in quo mulier a lege viri soluta est, ff. de donat. inter vir. et uxor., si servum uxori § ulti.; et ff. de donat. inter vir. et uxor., quia; et ff. de donat. inter vir. et uxor., si inter.  Item in alio casu valet donatio, licet alter fiat pauperior, et alter ditior, ff. de donat. inter vir. et uxor., quod si vir.  Fit autem donationis revocatio quatenus donator pauperior, et accipiens locupletior factus est, ff. de donat. inter vir. et uxor., si sponsus § ulti.

 Tacite vel expresse
Tacite autem fit revocatio per divortium, nisi in divortio voluerit donationem valere, ff. de donat. inter vir. et uxor., sed interim § si maritis; et ff. de donat. inter vir. et uxor., cum hic status § si divortium; et C. de donat. inter vir. et uxor., a marito.  Item tacite sit revocatio, si prius, qui libertatem acceperit, decesserit, quam is qui contulit, ut in lege praedicta C. de donat. inter vir. et uxor., a marito.  Si vero prius decedat is qui donavit, nec revocavit donationem, confirmatur morte per silentium, C. de donat. inter vir. et uxor., donationes; et C. de donat. inter vir. et uxor., bona quondam; et C. de donat. inter vir. et uxor., donatio mancipiorum.  Si autem simul moriantur, puta naufragio vel ruina, valet donatio, ff. de donat. inter vir. et uxor., cum status § si ambo.  Expresse revocatur donatio cum donator eam revocat, C. de donat. inter vir. et uxor., a marito; nisi poeniteat eum revocasse donationem, ut supremum iudicium eius sive voluntatem spectemus, ff. de donat. inter vir. et uxor., cum hic status § poenitentiam.  Item expresse fit revocatio, si maritus ea quae donavit, postea pignori dedit vel alii donavit, vel alio modo alienavit, C. de donat. inter vir. et uxor., si maritus tuus; simile supra, de procurat., non iniuste.  Et haec quae dicta sunt de donationibus inter virum et uxorem inter parentes et liberos pene intelligi debent, inter quos prohibita est donatio, cum una persona intelligantur, C. de impub. et al. subst., si quis; et 35. q. 3 § hac auctoritate, nisi in casibus.

 Qui donatum
Ut C. de donat. inter vir. et uxor., a marito; et ff. de donat. inter vir. et uxor., cum hic status § si ambo.  Et ista verba tacite vel expresse, vel qui donatum accepit, etc., sumpta sunt ex illis duabus legibus.

 Sicut dos
Dos enim datur viro a muliere, et donatio datur uxori a viro, supra, de don. int. vir et uxor, nuper, in fi.; C. de donat. ante nupt., multum; et C. de donat. ante nupt., cum multae.  Et ideo redire debent ad eos, ut hic dicitur, et dos et donatio propter nuptias debent esse aequales hinc inde, C. de pac. convent., authen. aequalitas; et in Auth. de aequal. dot. et prop. nupt. don. § hoc igitur; et in Auth. de aequal. dot. et prop. nupt. don. § de caetero, coll. 8.  Et verum est quod ista debent redire ad mulierem et virum, nisi consuetudo sit in contrarium, ut dicitur hic; nisi pactum de dote vel donatione lucranda vel parte sit factum inter eos, ut hic dicitur, et C. de pac. convent., ex morte; C. de pac. convent., authen. aequalitas; et in Auth. de aequal. dot. et prop. nupt. don. § hoc igitur, coll. 8; C. de rei uxor. act., rem § illo procul dubio.  Et istud pactum debet esse aequale hinc inde.  Et si non sit aequale, maior pars lucri ad minorem debet reduci, ut legibus praedictis C. de pac. convent., ex morte; et C. de pac. convent., authen. aequalitas; et C. de pac. convent., lege leonis.

