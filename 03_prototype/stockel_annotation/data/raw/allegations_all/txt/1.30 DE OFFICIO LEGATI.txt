X 1.30 DE OFFICIO LEGATI

X 1.30.01 Cum non ignoretis

 Per appellationem
Sunt tamen alii casus quibus archiepiscopus potest iudicare de subditis suffraganeorum, qui notantur infra, de offi. ord., pastoralis.

 Legationis tamen obtentu
Ex hoc loco patet quam potestatem habeat legatus, quia de omnibus causis tam per appellationem quam per querimoniam potest cognoscere.  Sed numquid posset deponere episcopum?  Et dicendum quod non, cum hoc Papa sibi specialiter reservaverit, supra, de translat., cum ex illo; et supra, de translat., inter corporalia.  Immo legatus missus de latere Papae, puta cardinalis, hoc facere non posset, nisi expresse contineretur in legatione sua, infra, de offi. legat., cum non ignoretis; et infra, de offi. legat., studuisti.  Illa enim quae specialiter sibi reservavit Papa mandata iurisdictione generali non transferuntur, ff. de off. eius cui man. est iur., quaecumque § ulti.  Multa enim sunt quae in generali mandato non intelliguntur nisi exprimantur, ff. de procur., Pomponius, in princ.; et ff. de procur., non solum, in fi.; et ff. de minor., illud § si talis; ff. de iureiuran., iusiurandum quod § procurator.  Sed presbyterum posset deponere adiunctis sibi aliis episcopis, 15. q. 7, felix; et 15. q. 7, si autem.  An possit absolvere illos qui in canonem inciderunt, habes infra, de offi. legat., excommunicatis.  Item si quis appellerat ad Papam, posset ne illum compellere coram se litigare?  Non, arg. infra, de appell., si duobus; quia quolibet omisso ad eum potest appellari, 2. q. 6, ideo.  An indulgentiam possit facere, dicitur infra, de offi. legat., nemini.

 Universas
Et ita potest audire causas quae moventur contra exemptos archiepiscopatus.  Sed contra supra, de supp. neg. prael., sicut.  Item arg. contra 25. q. 2, servatis, ubi dicit quod privilegia perpetua sunt.  Sed hoc videtur derogare illis privilegiis.  Dicas quod isti legati per suam legationem non possunt punire exemptos vel audire causas quae moventur contra eos, nisi velint respondere sub eis, et hoc de his quae in eorum privilegiis continentur.  Et tota sua potestas consideranda est ex forma privilegii.  Alii vero legati cardinales vel etiam alii qui mittuntur de latere domini Papae, habent maiorem iurisdictionem tam contra exemptos quam contra omnes alios, salvis his tantum quae sedi Apostolicae specialiter reservantur.  Sed iste episcopus Cantuariensis et consimiles non habent talem potestatem.  Arg. infra, de offi. legat., excommunicatis.

X 1.30.02 Studuisti

 Ante cognitionem
Hoc intellige secundum illam decretalem, infra, de appell., ut debitus, ut notatur in glossula: sed numquid; infra, de appell., proposuit.

 Mandatum
Simile supra, de rescript., sicut Romana; et supra, de rescript, pastoralis.  Quid iuris sit super istis mandatis dictum est supra, de rescript., sicut Romana; et supra, de offi. deleg., ex parte N.  Contra et illud solvitur supra, de rescript., sicut Romana.

 Non potest
Non enim expirat iurisdictio minoris iudicis in praesentia maioris, 11. q. 1, pervenit; et 95. dist., ecce; C. de donation., in hac sacratissima.  Immo specialis delegatus quantum ad causam illam maiorem generali delegato habet potestatem, arg. 93. dist., praecipimus; arg. infra, de offi. ord., pastoralis; vel saltem par est ei.

 Mandatum speciale
Quia par in parem non habet potestatem nec revocare potest sententiam alterius, C. si adv. rem iudic., adversus sententiam; et ff. ad Trebel., ille a quo § tempestivum; et ff. de recepti., nam et magistratus; et supra, de elect., innotuit.

 Confirmare valebit
Sed qualiter confirmabit istam sententiam nisi de ea cognoscat an sit iusta vel iniusta?  Sed de illa cognoscere non potest, nisi specialiter ei committatur, ut superius dicit.  Ergo illam confirmare non potest.  Dicunt quidam, ut Ala. et Gott., quod de ea cognoscet.  Et si eam invenerit iustam, confirmabit eam.  Si vero iniustam, remittet illam ad superiorem.  Simile C. ubi sen. vel clar., quotiens.  Verius esse credo, quod nullam habeat super hac sententia cognitionem, nec debeat super hoc se intromittere, tamen ad mandatum illius qui tulit sententiam posset illam mandare executioni.  Alias nullo modo se intromittat.  Et quod dicit, confirmare valebit, refert se potius ad factum quam ad ius.  Quia talis confirmatio nihil operatur.  Vel in communi forma posset confirmare quae parum valet.  Sed nec sic potest cum sit quantum ad hoc inferior.  Sed numquid legatus tenetur ei obedire, ut ipsam sententiam mandet executioni?  Non videtur, quia cum sit generalis legatus et ab eodem datus, maior est illo cui causa delegata est, et ille ei subest.  In aliis satis crederem quod deberet illam mandare executioni, quia quantum ad istam causam maior videtur ipso legato, ut superius dixi, et debet super hoc supplicare, nec ipsum compellere, ut ipsam sententiam exequatur, quia forsan per alium non ita bene potest executioni mandari.

X 1.30.03 Nisi specialis

 Specialis illa dilectio
Nota quod iudex ratione amicitiae potest remittere poenam, 50. dist., clerico; et 35. q. 9, veniam.  Licet pretio non possit eam remittere, infra, de simon., nemo; et 1. q. 1, nullus, arg.

 Poena docente
Quia qui stultus est in culpa, sapiens fit in poena, 38. dist., qui ea.  Simile 27. q. 1, si homo esses.

 Sanctionibus
79. dist., electionem; 7. q. 1, mutationes; supra, de translat., inter corporalia; et supra, de translat., cum ex illo.

 Transferre
Haec enim generali mandato non transferuntur, quia sunt meri imperii, et specialiter sedi Apostolicae reservata, ff. de off. eius cui man. est iur., quaecumque; et supra, de translat., cum ex illo; et supra, de translat., licet; et supra, de translat., inter corporalia; et infra, de offi. legat., quod translationem.

X 1.30.04 Quod translationem

 Reservata
Quaedam sunt quae sedes Apostolica sibi specialiter reservavit, ut est quaestio fidei, 24. q. 1, quotiens; et infra, de bapt. et eius effect., maiores.  Item maiores ecclesias causas, translationes episcoporum, sedium mutationes, 7. q. 1, mutationes; supra, de translat., cum ex illo.  Item depositiones episcoporum, cessiones eorundem, et translationes electorum, supra, de translat., inter corporalia.  Item congregatio concilii generalis, 17. dist., synodum; depositio et restitutio episcoporum, et summa negotia ecclesia, 2. q. 6, ideo.  Item exemptio episcoporum, 16. q. 1, frater noster.  Item quaedam vota solus Papa commutat, infra, de voto et vot. redem., ex multa.  Item solus Papa dispensat in maioribus criminibus, et cum filiis presbyterorum, et caeteris illegitime natis, ut promoveantur ad dignitates, infra, de iudic., at si clerici; et supra, de fil. presbyt., nimis.  Item ad ipsum solum omissis mediis appellatur, 2. q. 6, omnis oppressus; et 2. q. 6, si quis vestrum; arg. 2. q. 7, metropolitanum.  Et est arg. expressum quod appellatio omisso medio non tenet, infra, de appell., dilecti filii 3.  Item subdiaconos facere potest diebus dominicis, supra, de temp. ord., subdiaconos; et supra, de temp. ord., de eo.  Item primam vacantem dare non potest legatus, infra, de praeben., dilectus filius 1.  Item non potest absolvere excommunicatos a delegato, supra, de offi. legat., studuisti; multo minus excommunicatos a Papa.  Ista omnia quae sibi specialiter sedes Apostolica reservavit, in generali demandatione non transferuntur nisi specialiter de his contineatur ibidem, ut hic dicit.  Ista enim sunt quasi meri imperii, ff. de iuris., imperium.  Et ideo generali commissione non transferuntur, ff. de off. eius cui man. est iur., quaecumque.  Et est simile quia licet paterfamilias liberam concedat filio administrationem, non potest tamen alienare, ff. quae in fraud. cred., si pater; ff. de pacti., contra iuris civilis § ulti.  Item nec potest donare, ff. de donation., filiusfamilias; et in generali permissiones ea non veniunt quae specialiter quis non concederet, ff. de peculi., qui peculii.  Item maiora non committuntur sine speciali mandato, ff. de procur., Pomponius; et ff. de procur., mandato.  Sic eodem modo praetor missionem in possessionem ex secundo decreto sibi specialiter reservat, ff. de damn. infect., dies § 1; ff. de iuris., iubere cavere.  Quae autem sibi specialiter non reservat, aliis indulgere videtur, infra, de sent. excom., nuper, arg.  Sed numquid legatus talis missus a latere Papae potest iudicare de exemptis qui subsunt tantum domino Papae?  Arg. quod non, 17. dist., huic.  Arg. quod potest 16. q. 1, frater noster.  Io. dicit quod non potest, et melius facit si abstineat; arg. inducit ff. de off. procon., nec quicquam.  Ego credo quod potest cognoscere de causis quae contra ipsos moventur, non obstantibus privilegiis suis, quia per privilegia illa eximuntur solum a iurisdictione episcoporum, in quorum territorio commorantur, sed a iurisdictione ipsius Papae vel legatorum non eximuntur.  Et ita etiam videmus de facto servari.  Et quia Papa eorum iudicia sibi specialiter non tantum reservavit, excommunicatos qui in canonem incidunt absolvere possunt legati ex officio legationis, ut hic, et infra, de sent. excom., ad eminentiam; et infra, de offi. legat., excommunicatis.  Item solus princeps potest committere causam appellatione remota, ff. a quib. app. non lic., tractandum, in fi.; et supra, de offi. deleg., super quaestionum § nos autem.

X 1.30.05 Licet

 Transtulerat
In hoc enim deliquit, quia translato negotio ad Papam, cognoscere quis non posset, ut 2. q. 1, nomen; et 3. q. 6, multum stupeo.  Nam eo ipso quod iudex dicit se velle referre negotium ad superiorem, non potest ammodo cognoscere, C. de relat., si quis; et C. de appellat., ex illo.  Et illico relationis exemplum litigatoribus edere tenetur, infra, de appell., intimasti; quod intelligitur si partes approbaverunt relationem.  Sed si consentirent ut iterum cognoscere, ante factam relationem posset procedere, C. de relat., super delictis; et C. de relat., si quando.

 Examinare
Videtur tamen quod posset examinare negotium non ut pronunciaret, sed ut causam magis instructam remitteret ad Papam, infra, de appell., constitutus; et 2. q. 1, nomen; et infra, de statu monach., ea quae, vers. haec eadem.  Quod non credo, ex quo enim semel examinaverat, et examinationem direxerat ad superiorem, iam iudex esse desierat, ut infra sequitur.  Et est simile supra, de postul. praelat., bonae 2; et quia de facto unius saepe quaerendum non est, ff. naut. caup. stab., licet, in fi.

 A non suo iudice
C. si a non comp. iud., et in privatorum; et supra, de consuet., ad nostram; et infra, de iudic., at si clerici; et supra, de offi. deleg., cum super; et 11. q. 1, in clericorum.

X 1.30.06 Dilectus filius

 Inconsulto
Sic infra, de iure patron., cum dilectus.  Sed illud de laico intelligitur.

 Plus iuris
Hoc ita intellige, plus iuris, id est, plenius est ius institutionis sive concessionis praelati quam ius praesentationis patroni.  Unde ex sola praesentatione laici patroni non consequitur quis plenum ius, infra, de iure patron., pastoralis; et infra, de iure patron., cum autem.  Quia potest patronus mutare voluntatem suam antequam episcopus confirmet praesentatum et alium praesentare, ut dicunt iura praedicta.  Et ita non habet plenum ius, sed ex sola institutione seu concessione praelati quandoque plenum ius acquiritur instituto per praelatum, cessante praesentatione patroni, et infra quatuor menses tunc episcopus potest instituere, et ille habet plenum ius, infra, de iure patron., cum propter; et infra, de iure patron., quoniam.  Econverso numquam per solam praesentationem patroni laici ius plenum consequitur, nisi accedat confirmatio praelati.  Laici patroni ideo dixi, quia si collegium vel ecclesiastica persona aliquem idoneum praesentat, ius ei acquiritur plenum, ut possit petere confirmationem tamquam sit esset electus, quia postea variare non possunt, infra, de iure patron., cum autem; et infra, de iure patron., pastoralis.  Io. dixit et Laur. quod per praesentationem ius non acquiritur praesentato.  Sed est falsum.  Immo ius acquiritur praesentato in tantum, ut si praesentatur a collegio vel a persona ecclesiastica quod postea variare non possunt, ut dictum est.  Et si a laico patrono praesentetur, ius acquiritur in tantum quod si non mutet voluntatem potest petere confirmationem ab episcopo, infra, de re iudic., cum Bertholdus.  Et si episcopus non admittat, ille potest agere ad interesse contra episcopum, si postea alius praesentetur et admittatur ab episcopo, infra, de iure patron., pastoralis.  Et ita semper ius acquiritur praesentato per factum patroni, quia potest petere confirmationem.  Et sic est intelligendum quod dicit, plus iuris.  Uterque habet ius, sed alter plus, quia plus confertur per praelatum quam per patronum.

 In concessione
Sed certe haec ratio non videtur sufficiens, quia secundum hoc episcopus posset dare ecclesiam irrequisito patrono, quod esse non debet, 16. q. 7, decernimus.  Ad hoc dixit Io. quod haec decretalis continet gratiam specialem, quia legatus non potest concedere praebendas vel ecclesias in praeiudicium aliorum, infra, de appell., dilecti filii 1; et infra, de praeben., dilectus filius 2; sicut illud continet gratiam quod legatus facit, infra, de concess. praeben., constitutus; quia solus princeps potest aliquem privare re sua, 9. q. 3, cuncta; et 9. q. 3, per principalem; et C. de quadrien. praescr., bene a Zenone.  Hic conseuvit distingui, utrum ius patronatus pertinet alicui iure patrimonii sui, et tunc legatus non potest conferre ecclesiam eo invito, cum ei in hoc non subsit, quia tamquam laicus praesentat, infra, de iure patron., cum dilectus; arg. 16. q. 7, decernimus.  Si vero pertinet patronatus ius alicui ratione ecclesiae, tunc legatus potest conferre ecclesiam etiam invito illo praelato sive patrono ad quem ratione ecclesiae pertinet ius patronatus, sive invito collegio ad quod pertinet illud, quia subsunt legato.  Et ita loquitur quod dicit hic, quod archidiaconus iste ratione archidiaconatus praesentabat.  Unde legatus iste poterat ei praeiudicare et eo inconsulto ecclesiam conferre, sicut potest conferre beneficium vacans in ecclesia invitis canonicis et irrequisitis.  Et hoc intellige de legato misso a latere domini Papae.  Alii vero legati, sicut Eboracensis et Cantuariensis et consimiles, quam hoc habent ex privilegio, hoc non possunt.  Unde tenet appellatio si hoc facere vellent, infra, de appell., dilecti filii 1.  Et quod dixit Io. non est verum simpliciter de quolibet legato.

 Nec praeiudicetur praelato
Vel patrono clerico, scilicet tenere dispensationem, et verum est in sequenti vacatione.

X 1.30.07 Novit ille

 Terminos
Ex hoc videtur quod si legatus exivit provinciam ad quam destinatus est, quod ammodo nec excommunicare, nec absolvere, nec causas delegare possit in alli provincia.  Et idem de aliis iudicibus ordinariis videtur, ff. de off. praes., praeses provinciae in suae provinciae; et ff. de iuris., extra territorium.  Videtur tamen quod possit absolvere aliquos dum est extra provinciam, quia ea quae spectant ad voluntariam iurisdictionem exequitur extra provinciam, ff. de off. procon., omnes proconsules.  Ad hoc dicas quod nullus iudex potest excommunicare vel absolvere extra suam provinciam, nam excommunicatio fit cum causae cognitione, 2. q. 1, nemo.  Sed ea quae causae cognitionem desiderant debent fieri iudice sedente pro tribunali, 2. q. 3, si quem § si quis; 3. q. 3, induciae § a iudice.  Sed in aliena diocesi non potest sedere pro tribunali, nec aliud disponere, 9. q. 2, episcopum.  Item nec absolvere potest, quia si posset absolvere per consequens et excommunicare, 21. dist., denique; arg. ff. de re iud., qui pro tribunali.  Et quod tantum in sua diocesi habeat iurisdictionem, est arg. 11. q. 1, si quisquam; et 92. dist., si quis episcopus; et infra, de offi. legat., excommunicatis; de rescript., pastoralis, in fi.; arg. ff. de reb. auct. iud. poss., cum unus § penulti.  Dicunt quidam quod possit extra sua diocesim excommunicare, arg. 11. q. 3, si episcopus; forte sicut Paulus excommunicavit Cerinthum absentem, 9. q. 3 § sed aliud est.  Hoc tamen concedo quod extra provinciam existens possit delegare causam necessariam absentiae, ff. de off. procon., aliquando.  Talis enim delegatio fit sine causae cognitione, licet qui delegat, imperet, arg. supra, de offi. deleg., pastoralis.  Sed si ille nollet eam recipere, non posset excommunicare, arg. infra, de offi. ord., pastoralis.  Item extra diocesim potest conferre beneficia, infra, de concess. praeben., post electionem, in parte decisa, infra, de appell., qua fronte.  Io.  Item potest quaeri, si excommunicavit aliquem dum erat in provincia, utrum possit eum absolvere postquam egressus est provinciam?  Dicendum est quod non, quia exeundo provinciam privatus est dignitate, ff. de off. praes., praeses provinciae in suae provinciae.  Et statim expirat iurisdictio, infra, de offi. legat., nemini.

X 1.30.08 Volentes

 De latere nostro
Cum legatus de latere domini Papae sit maior, eo praesente, non exerceat minor officium suum, sed deferat illa tamquam maiori, 21. dist., denique; et infra, de privileg., antiqua § dominicae; et ff. de off. procon., proconsul portam.  Et maior potestas ad obediendum proponitur minori, 8. dist., quae contra mores, in fi; et 11. q. 3, qui resistit.  Et interim suspensum est officium eius, eo vero recedente resumit illud; arg. contra 95. dist., ecce; et 11. q. 1, pervenit; et C. de donation., in hac sacratissima.

X 1.30.09 Excommunicatis

 Mittuntur
Ergo a contrario sensu, si missus sit a latere domini Papae potest absolvere omnes, sive de sua legatione sive non, quod verum est et in eundo et redeundo secundum quosdam.  Ex officio enim legationis licet legatis de latere domini Papae missis, excommunicatos pro violenta manuum iniectione in ecclesiasticas personas absolvere, supra, de offi. legat., quod translationem; et infra, de sent. excom., ad eminentiam.  Tales enim legati postquam egrediuntur urbem, quousque in urbem revertantur, beneficium absolutionis impendunt, et ita observant de facto.  Et hoc introductum est in favorem animarum, ut periculum morae vitetur, arg. infra, de sent. excom., sacro.  Et sic proconsul ubique insignia proconsularia habet, licet potestatem suam egressus urbem non exerceat, nisi in ea provincia, quae ei decreta est, ff. de off. procon., proconsul ubique; et habent iurisdictionem, licet non contentiosam, ff. de off. procon., omnes proconsules.  Ber.

 Commissam
Per hoc quod dicit hic, patet quod maior est potestas legatorum, qui de latere domini Papae mittuntur, quam aliorum.  Isti enim de quibus permittit, non possunt absolvere excommunicatos propter sacrilegam manuum iniectionem in ecclesiasticas personas, vel aliunde venientes vel extra suam provinciam existentes, quia nulla potestas est eis concessa extra illam provinciam, arg. ff. de iuris., extra territorium; et ff. de off. praes., praeses provinciae in suae provinciae; nisi eis amplius concedatur, ut dicit in fine.  Sed illos de sua provincia absolvere possunt dum sunt in provincia, arg. a contrario sensu.  De duplici genere legatorum fit mentio, et primo de his quibus ad tempus committitur officium legationis ratione personae, et non dignitatis, ut supra, de offi. legat., volentes; et infra, de accusat., cum dilecti; et infra, de praesump., mandata.  Secundo de his qui ratione dignitatis habent huiusmodi legationis officium in sua provincia, supra, de offi. legat., cum non ignoretis; et infra, de appell., dilecti filii 1.  Isti non mittuntur de latere Papae, unde minor est potestas eorum.  Et isti non possunt absolvere excommunicatos etiam subditos nisi specialiter eis concedatur, ut dicit hic in fine.  Illi vero qui mittuntur de latere domini Papae, quia et ipsi pars corporis eius esse intelliguntur, ut 6. q. 1, si quis cum militibus; C. ad leg. Iul. maiest., quisquis.  Ex officio legationis omnia possunt, nisi illa quae specialiter sibi sedes Apostolica reservavit, supra, de offi. legat., quod translationem.  Sed quos dicemus de latere domini Papae missos?  An cardinales tantum, an alios etiam existentes in curia, ut puta capellanos, archiepiscopos, episcopos, pro suis negotiis in curia existentes?  Sed videtur quod proprie dicantur de latere Papae cardinales, quia ad latus eius semper assistunt.  Sed idem videtur de capellanis et aliis curialibus, quia et ipsi assistunt ei, licet non in secretis consiliis.  Satis posset dici quod illi dicuntur missi de latere Papae, quos invenit existentes in curia sua, etiam si non sint cardinales, et illos transmittit specialiter ad alienam provinciam concedendo eis generalem legationem.  Item qui potest ex officio suo absolvere, potest committere vices suas alii, cum viderit expedire, infra, de offi. ord., his quibus.  Proprie dicuntur missi de latere domini Papae cardinales tantum, arg. infra, de sent. excom., ad eminentiam, quia ipsi pars corporis domini Papae dicuntur, ut dictum est supra.  Et ideo istorum potestas latior est quam aliorum, quia et de sua et aliena provincia absolvere possunt in eundo et redeundo.  Alii vero absolvere non possunt aliunde venientes, nisi amplius illis sit concessum, ut dicit in fine.  Ad hoc nota quod ecclesiae Romanae legati quantumcumque plenam habeant legationem, non possunt ex officio legationis conferre beneficia, nisi specialiter eis fuerit concessum, vel nisi sint legati cardinales, qui ampliori debent praerogativa gaudere.  Hoc totum statuitur in decretali Inno. iiii infra, de offi. legat., extravag. officii nostri debitum.  Ber. 

X 1.30.10 Nemini

 Statuta
Sic patet quod statuta quae faciunt legati in provincia sibi concessa perpetua sunt servanda.  Et si lata sunt sub anathemate, qui contra faciunt sunt excommunicati, infra, de loc. et cond., ex rescripto.  Nam episcopi qui sunt minoris auctoritatis statuta in sua diocesi facere possunt, infra, de maior. et obed., si quis.  Item de remissionibus quas faciunt locis religiosis sive pontibus, quid dices?  Numquid et illae sunt perpetue?  Videtur quod non, quia praeses provinciae non potest interdicere alicui ultra tempus suum, uti arte sua, ff. de poe., imperator; ff. de postulan., puto § ulti.  Sed verum est quod valent perpetuo sicut statuta.  Licet enim administratio sit temporalis, illud quod factum est per eum perpetuum est.  Unde qui facit contra incidit in poenam, si aliqua poena apposita est.  Et perfectus praetorio ad tempus et in perpetuum potest prohibere alicui ne utatur advocatione, ff. de off. praef. urb., omnia § ulti.

 Expiret
Et ita patet quod recedendo a provincia sua expirat iurisdictio, sicut per mortem expirat, supra, de offi. deleg., licet; et supra, de offi. deleg., gratum; quia per mortuo quantum ad hoc reputatur.  Multis modis dicitur iurisdictio expirare, ut notatur supra, de offi. deleg., in litteris.

 Citatio non praecessit
Ergo si citatio praecessit, valebit commissio post recessum.  Sic per citationem perpetuatur iurisdictio.  Sic supra, de offi. deleg., gratum; et supra, de offi. deleg., licet; et infra, de for. compet., proposuisti; sic infra, de appell., ut debitus; et sic supra, de rescript., capitulum, in quibus dicitur quod sola citatione sive conventione pervenitur iurisdictio aliorum.

