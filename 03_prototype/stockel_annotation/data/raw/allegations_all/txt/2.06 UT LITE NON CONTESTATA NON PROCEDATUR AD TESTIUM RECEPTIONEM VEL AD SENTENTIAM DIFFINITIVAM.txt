X 2.06 UT LITE NON CONTESTATA NON PROCEDATUR AD TESTIUM RECEPTIONEM VEL AD SENTENTIAM DIFFINITIVAM

X 2.06.01 Ad hoc Deus

 Reciperet
Et etiam donationem propter nuptias.  Nam sicut propter adulterium uxoris vir lucratur dotem, ita mulier propter adulterium viri lucratur donationem propter nuptias, C. de repud., consensu § si vero.  Quia vir et mulier non ad imparia iudicantur, 32. q. 1, si quis uxorem.  Si tamen filii extent ex eorum matrimonio, tunc dos sive donatio spectat ad filios, in Auth. ut liceat mat. et avi. § si de adulterio, coll. 8.

 Noluit respondere
Licet agatur hic de crimine, quia tamen non agitur criminaliter, potest intervenire procurator et respondere et agere, supra, de procurat., tuae.

 Advocatus
Si aliquis vocatur ad iudicium et dicit se non habere advocatum, dandae sunt sibi induciae ad quaerendum advocatum, ff. ex quib. cau. maio., ab hostibus § sed quod simpliciter; et ff. ex quib. cau. maio., ait praetor § ulti.  Et arg. ad idem C. de iud., properandum § penulti.; et ff. de postulan., hunc titulum § ait praetor.  Et ex causa etiam medio tempore dandae sunt induciae propter absentiam advocati, si iusta de causa esset impeditus.  Cum nimis esset difficile et grave alium quaerere advocatum, qui merita causa non novit.  Et sic eodem modo pro alio inducias obtineret ut instrueretur.  Sed si malitiose petantur, non sunt dandae, arg. infra, de dolo et contu., prout.  Post sententiam non habet locum si diceret: non habui advocatum tempore sententiae, C. de postulan., velamento.  Et ideo propter hoc non retractabitur sententia.  Est tamen speciale in causa fisci ut non valeat sententia lata contra fiscum advocato eius absente, ff. de iure fisc., si fiscus; C. de advoc. fisc., rationales.

 Suspectum
Hic est unus casus ubi spoliato viro uxor non restituitur, scilicet cum timetur de saevitia viri, infra, de restit. spol., ex transmissa; et infra, de restit. spol., litteras, in fi.; et 32. q. 1, de Benedicto.  Item si incontinenti probetur impedimentum saltem in gradu indispensabili, in quo casu non debet fieri restitutio, infra, de restit. spol., litteras.  Item si publice fornicatur, infra, de divort., significasti.  Item si virgo fuerit te timeatur corrumpi, infra, de spons., cum locum; et arg. infra, de restit. spol., ex transmissa; et infra, de restit. spol., ex parte.  Item et si non vult habitare cum viro sine contumelia creatoris, denegatur ei restitutio, quamvis iniuste fuerit spoliata, infra, de divort., gaudemus § qui autem.  Alias viro facienda est restitutio ante principalis causae ingressum, infra, de restit. spol., ex conquestione.  Praestita primo sufficienti et idonea cautione de impunitate personae, infra, de restit. spol., ex transmissa; et infra, de restit. spol., litteras; et 32. q. 1, de Benedicto.  Nisi tanta esset viri austeritas, quod non auderet se viro committere, quia tunc nullo modo debet restitui, ut in capitulo infra, de restit. spol., litteras, in fi.

 Servetur
Nota quod plura sunt specialia in causis matrimonialibus, quia ubi agitur de foedere matrimoniali, potest agi contra contumacem lite non contestata ad diffinitivam sententia, infra, ut lite non cont., quoniam § porro.  Item quia minor potest esse in causa etiam per procuratorem, supra, de restit. spol., ex parte.  Item confessio contra matrimonium non praeiudicat, infra, de eo qui cog. consang., super eo.  Item quia pater et mater possunt testificari tam in coniungendo quam in distinguendo matrimonio, infra, qui matrim. acc. poss., videtur.  Item quia sententia lata contra matrimonium ad separationem eorum qui iam coniuncti erant, non transit in rem iudicatam, infra, de re iudic., lator; et infra, de re iudic., consanguinei.  Item nec transactio sive compositio potest in matrimonio intervenire, supra, de transact., ex parte.  Item nec arbitrium, supra, de in integ. restit., causa, in fi.  Item nec poena locum habet, ff. de ver. oblig., Titia; et C. de sponsal., mulier; et infra, de spons., gemma.

 Ad separationem coniugii
Verbum istud coniugii improprie ponitur, quia propter adulterium ipsum coniugium non dissolvitur, immo manent coniuges etiam separati, 32. q. 7, interveniente; et 32. q. 7, licite.  Et ideo expone coniugii, id est, coniugum qui propter adulterium separantur ad invicem quo ad mutuam servitutem tantum, vinculo matrimonii nihilominus perdurante.  Et hoc patet quia licet sic absolvatur, ille qui non peccavit a servitute alterius qui adulterium commisit, contrahere tamen non potest, 33. q. 1, dixit dominus.  Et si contraheret, compelleretur redire ad primam, infra, de divort., ex litteris.

 Ad diffinitivam sententiam
Hic patet quod in civilibus causis numquam est ferenda sententia lite non contestata, arg. infra, de dolo et contu., prout; et C. quom. et quan. iud. sent. prof., consentaneum, in fi.; et infra, ut lite non cont., per totum; et in Auth. de exhib. et intro. § si vero, coll. 5, sive in criminali civiliter mota, ut hic.  Hug. contradicit quod testes possunt recipi et sententia ferri in criminali, dummodo de causa liqueat vel liquere possit, sive causa sit criminalis sive civilis.  De hac tamen materia traditur 3. q. 9, in summa; et infra, de dolo et contu., veritatis.  Et nota quod dominus Papa per totum titulum istum fuit in opinione Io., qui dixit quod lite non contestata non sunt recipiendi testes.  Marc. contra cum Hug.  Et dominus Papa quandoque sequitur opinionem Marc. infra, de testamen., Raynutius; et infra, de testamen., Raynaldus, ubi tractatur de duabus quartis deducendis.

 Servetur
Ex hoc loco evidenter apparet quando dominus puniendus sit.  Est ergo dominus puniendus quando ipse contumax fuit.  Item propter contumaciam sui procuratoris eo sciente et eam non purgante, quia tunc intelligitur ratam habere contumaciam sui procuratoris, unde potest excommunicari aut alias puniri, quia alienam culpam fecit propriam per consensum.  Et ita punitur dominus propter factum procuratoris sive eius contumaciam, arg. infra, de appell., saepe; et 2. q. 6 § biduum, vers. si adversus.  Nam factum procuratoris nocet domino, supra, de in integ. restit., cum venissent.  Et confessio procuratoris nocet domino, infra, de re iudic., suborta, etiam ignoranti ut ibi.  Et dolus procuratoris nocet domino, ff. de trib. act., procuratoris; et C. de excoct. et trans. mil., in excoctione, lib. 12.  Et quod factum procuratoris domino praeiudicet, habes infra, de caus. poss. et propr., cum olim.  Et generaliter factum procuratoris domino praeiudicat, nisi excedat fines mandati, supra, de offi. deleg., cum olim abbas; et C. de procur., si procurator.  Et sibi imputet qui malum procuratorem eligit, ff. de minor., cum mandato.  Nam cum prosit domino factum procuratoris etiam si iniuste obtinuit, ff. de procur., qui proprio § in caeteris, sic et ei debet nocere.  Sed contra videtur quod contumacia procuratoris non debet nocere domino, ff. si quis ius dic. non obtem., omnibus § si procurator.  Et expresse traditur quod tantum procurator conveniendus est, non dominus, ff. mand. vel cont., si mandato, nisi expressisset in principio.  Item ignorantis domini conditio per procuratorem deterior fieri non debet, ff. de procur., ignorantis.  Nec tamen scientia eius domino ignoranti nocet, ff. de liber. caus., in servo.  Nec delictum eius, in Auth. de eccl. titul. § si quis in sua domo, coll. 9.  Nec alienus dolus alteri nocere debet, ff. de dol. except., si procurator.  Solutio: dicas quod procuratoris contumacia ipsi domino praeiudicat in eo casu in quo loquitur hic, puta quia scit eius contumaciam et ratam habet eam, eo ipso quod non purgat ipsam.  Unde in eo casu potest dominus excommunicari.  Si vero dominus ignorat eius contumaciam, nec eam ratam habet, ipse procurator punitur de dolo suo et non dominus.  Et sic loquitur ff. si quis ius dic. non obtem., omnibus § si procurator.  Et alia iura ad hoc inducta, quia iniquum est aliquem alterius ordo praegravari, C. de inoffic. testam., si quis in suo, vers. fi.  Et peccata suos debent tenere auctores, infra, de his quae fi. a maior. par. cap., quaesivit; et C. de poe., sancimus.  Alias ergo dominus non est excommunicandus ignorans culpam et dolum sui procuratoris vel cum eam scit statim eam purgat.  Et est hoc notabile circa ea quae facit in iudicio secundum formam mandati, bene fit praeiudicium domino per confessionem procuratoris seu per factum illius, ut dicunt iura primo inducta, dummodo non egrediatur formam mandati.  Alias non obesset domino si cum primum scit, contradicit, supra, de offi. deleg., cum olim abbas.  Sed quid si propter contumaciam procuratoris tantum dominus excommunicetur a iudice, domino ignorante contumaciam procuratoris, nec eam ratam habente, numquid erit excommunicatus?  Hoc saepe contingit.  Videtur quod non teneat, quia hic dicit potuit excommunicari propter suam contumaciam vel procuratoris, et illud dicitur posse fieri quod de iure fit, 22. q. 2, faciat homo.  Sed videtur quod excommunicatio teneat, cum sit lata a suo iudice sive iuste sive iniuste, 11. q. 3, sententia pastoris.  Et in culpa quodam modo videtur, qui talem procuratorem constituit, qui non obtemperat iuri.  Et aliquis pro facto alterius etiam sine culpa punitur, infra, de spons., non est.  Credo quod tutius sit dicere quod sit excommunicatus, licet non debuerit excommunicari, et debet absolvi sine aliqua satisfactione et absque gravamine, et credo quod iudex tenetur ei ad interesse, infra, de sent. excom., sacro, quia illum excommunicavit iniuste et non citatum.

X 2.06.02 Accedens

 Appellavit
Hic nullam causam appellandi seu gravaminis expressit.  Unde non valet secundum hodierna iura appellatio, infra, de appell., ut debitus.  Quia causa semper debet exprimi coram iudice et propter illam appellari, infra, de appell., dilecto filio.  Alias admitti non debet, quare talis appellatio non valet hodie.  Hic enim appellavit propter suspicionem et appellare non debet hoc modo.  Debuit enim causam suspicionis coram iudicibus allegare probabilem, et si non admisissent legitimam suspicionem, tunc debuit demum appellare, infra, de appell., cum speciali.  Tamen infra videtur quod legitima fuerit appellatio, vers. ex his plebanum legitime etc.  Et ita secundum antiqua iura sufficiebat appellare, licet causam non exprimeret, ut hic videtur, quia Papa talem appellationem videtur admittere, quia illi iudices fuerunt suffraganei archiepiscopi.  Sed hodie non teneret.  Vel dic quod causa suspicionis fuit allegata nec admissa.  Unde tenuit appellatio, et ita nullum contrarium.  Vel quia suspicionis causa notoria erat, valuit appellatio plebani, quamvis causam non expresserit, ut infra sequitur in ipsa littera.  Secus cum causa suspicionis, aut etiam appellationis latens est, quia tunc debet exprimi secundum quod traditur, infra, de appell., ut debitus; et infra, de appell., cum speciali; et infra, de appell., interposita.

 Testes receperunt
Lite non contestata, et male, supra, ut lite non cont., ad hoc; et infra, ut lite non cont., per totum.

 Protulerunt
Et male, quia nemo compellitur obiicere in personas testium.

 Possessionem iuris
Non autem possessionem causa rei servandae, quod forte facere potuerunt, immo sine forte si contumax fuisset, infra, ut lite non cont., tuae; et infra, ut lite non cont., quoniam § in aliis.  Sed appellatio praemissa videtur defendere ipsum plebanum a contumacia.  Unde non tenuit sententia excommunicationis ut inferius sequitur.  Quidam intelligunt hanc decretalem loqui in causa restitutionis in integrum iure minoris.

 Perturbare
Arg. quod iudex debet defendere inductum in possessionem, infra, de simon., querelam.

 Subesse
Haec est iusta causa recusationis quod iudex sit suffraganeus adversarii, sicut et illa quod iudex sit dominus adversarii, supra, de offi. deleg., causam quae, ubi plures casus notantur de recusatione.  Idem videtur si esset affinis, 3. q. 9, absens; et ff. de iureiuran., lex Cornelia, in princ.; et 4. q. 3 § item lege Iulia.  Item si est comes, ff. de off. praes., senatusconsulto; et supra, de offi. deleg., cum R.  Propter dominum tota familia potest recusari, C. si quacum. praed. pot., si quis.  Et licet ex istis causis repellatur iudex a iudicando, non tamen repellitur testis a testificando.  Et haec est causa quia facilius posset habere multos iudices quam unum testem.  Unde repellitur iudex a iudicio propter defectum testis, ut sic ferat testimonium in causa, infra, de testib., dilecto.

 Ac ex his
Quare dicit ex his?  Quia non appellavit ex pluribus causis, sed tantum quia erant suffraganei post appellationem.  Unica videbatur causa appellationis eo tempore quo appellavit, licet tamen non expresserit, scilicet quia iudices duo erant suffraganei.  Sed post appellationem alia causa gravaminis supervenit, scilicet quia receperunt testes lite non contestata, et propter hoc dicit ex his, quia ex supervenienti gravamine fiunt, intelligitur fortius valere, sed ab initio unica videtur.  Et sic legitimam vocat appellationem, et tamen nulla causa fuit expressa, ut dictum est, et ita ex post facto apparet legitima, infra, de frig. et malef., fraternitatis.  Vel dic quod duo iudices recusari fuerant, et quia non admiserunt recusationem, appellatum fuit.  Et sic est planum quod dicitur, ut supra dictum est.  Ber.

 Contumaciam
Si appellatio non fuisset legitima, propter contumaciam debuit et potuit excommunicari, vel adversarium in quasi possessionem iuris mittere causa rei servandae, ut infra, ut lite non cont., tuae.  Sed diffinitivam numquam potuit proferre sententiam super possessione quae erat quaestio spoliationis, cum lis non esset contestata, infra, ut lite non cont., per totum.  Et quod dicit, forte, non notat dubitationem sed potius affirmationem.

 Cassavimus
Id est, cassam denunciavimus.  Hoc ideo ita exponit, quia proprie dicitur cassari sententia ubi tenet.  Sed cum sententia nulla est, ut hic, sententia non debet cassari.  Quia quod non est, cassari non debet.  Sed debet denunciari nulla, sicut fit in sententia excommunicationis, infra, de sent. excom., per tuas; et supra, de offi. deleg., cum contingat.  Et hic duae fuerunt sententiae, scilicet excommunicationis in plebanum, et alia super restitutione possessionis iuris parochialis.

 Universa
Quia si principale non tenuit, nec illud quod ex eo noscitur esse secutum, infra, de fide instrum., inter dilectos § cum igitur, in fi.; et C. de legi. et const., non dubium, cum suis concordantiis.  Omnia ergo restituenda sunt, quae occasione ipsius sententiae habuit, sicut cum restituitur minor adversus sententiam, pignora praestita debent restitui, ff. de minor., si ex causa iudicati § 1.  Et cum retractatur sententia, omnia debent restitui in pristinum statum, ut hic, et ex utraque parte fieri debet restitutio, C. de repud., consensu; ff. de minor., quod si minor § restitutio; et supra, de in integ. restit., requisivit.

X 2.06.03 Tuae fraternitatis

 Contumaciter
Pluribus modis dicitur quis contumax, infra, ut lite non cont., quoniam § 1; et 11. q. 3, certum; et ff. de re iud., contumacia § 1.

 Possessionem
Vel quasi possessionem, infra, de caus. poss. et propr., cum ecclesia.

 Inducendus
Non tamen iudex multum debet festinare ad decernendam huiusmodi missionem in possessionem, alias fieret restitutio contra eam, arg. ff. de damn. infect., si finita § si forte.  Quia etiam sententia diffinitiva revocatur iusta de causa, infra, de re iudic., cum Bertholdus.  Et debet summatim negotium perscrutari ante missionem, arg. C. ubi in rem act., si quis; et infra, ut lite non cont., quoniam § penulti.  An iste sic missus sit custos tamen vel verus possessor, dicitur infra, de dolo et contu., contingit.  Nota tamen quod quinque auxilia prodita sunt contra illos qui non admittunt actorem in possessionem secundum mandatum iudicis.  Primum quia puniuntur in expensis, infra, ut lite non cont., quoniam § in aliis; et infra, de sequestra., ad hoc.  Secundum est quia eo non obstante, quod non possidet, verus efficitur possessor anno elapso, infra, de dolo et contu., contingit; ff. de reb. auct. iud. poss., quamvis.  Tertium est quia potest excommunicari, ut hic, et infra, ut lite non cont., quoniam § ulti.  Quartum quia potest convenire adversarium quanti sua interest possessionem non habuisse, ff. uti poss., si duo § ulti.; et ff. ne vis fiat ei qui in poss., ait praetor, in princ.  Quintum quia manu militari eiici potest, ff. ne vis fiat ei qui in poss., si qui missus; ff. de rei vend., qui restituere.  Unde versus: anno verus eris possessor si prohiberis // expensas reddent quem militis arma repellent // utilitatis opem reddet feret ac anathema.

 In possessionem nequeat
Puta si causa esset criminalis.  Sive civiliter sive criminaliter agatur, vel matrimonialiter, scilicet quando agitur ad separationem matrimonii, contumax est excommunicandus, supra, ut lite non cont., ad hoc, in fi.; et 11. q. 3, rursus; et 11. q. 3, quicumque, et hic.  Ber.

X 2.06.04 Accedens

 Linea consanguinitatis
Quae est sufficiens causa recusationis, infra, de appell., postremo.  Idem esset si esset affinis, 3. q. 9, absens.  De hoc dixi supra, ut lite non cont., accedens 1; et supra, de offi. deleg., causam quae. 

 Eius
Scilicet comitis Britanniae, ideoque erat suspectus illi, supra, de offi. deleg., insinuante.

 Qui
Scilicet comes.

 Oriundus
Unde quis oriundus fuit, ibi domicilium retinere dicitur, ff. de senat., senatores.  Et est ista admirabilis suspicio, quam sufficere non credo.  Sed quae non prosunt singula, multa iuvant, ut notatur infra, de probat., cum causam.  Vel dic oriundus de terra sua, id est, de terra quae pertinebat ad iurisdictionem illius comitis et ad proprietatem ipsius dominae, et ita est sufficiens causa recusationis, quod isti iudices erant de districtu ipsius comitis Britanniae.  Vel dic, si vis intelligere de terra uxoris, de terra quae pertinet ad iurisdictionem uxoris, et tunc valet recusatio, ut supra, ut lite non cont., accedens 1.

 Nimis favens
Sed numquid tenetur quilibet diligere proximum suum, de poen. dist. 1, omnis qui non diligit?  Respondeo: non omnis amicitia repellit iudicem, sed maxima, ff. de ver. sig., late § amicos.  Sicut nec omnes inimicitiae repellunt testem, nisi maximae, infra, de simon., licet Heli; et infra, de simon., per tuas 1.  Et causa cognita illud disquiri debet, ff. de quaest., in criminibus § per quaestionem.  Nam propter leves inimicitias non extinguitur legatum, ff. de adimen. leg., si quis, in fi.  Sed videtur quod modica causa iudicem repellit, ut dictum est supra, ut lite non cont., accedens 1; et supra, de offi. deleg., causam quae.  Quia lites sine suspicione procedere debent, 3. q. 5, quia suspecti; et C. de iud., apertissimi.  Sed quod dicit nimis favens, solvit quod dictum est.
	
 Sub districtu
Haec exceptio omnes tangit.

 Inimicorum
Haec fuit sufficiens causa appellandi, 3. q. 9, hortamur; et infra, de appell., ex parte 1; ff. de iud., si longius; ff. de recepti., si cum dies § si arbiter.

 Inimicis
Simile infra, de sent. excom., de caetero; et infra, de sent. excom., quamvis.  Nec in hoc casu sufficiens potuit cautio praestari, arg. infra, de restit. spol., litteras, in fi.  Et hoc propter fragilitatem cautionis, ff. ad Trebel., qui ita § 1.

 Ex praemissis causis
Scilicet quia episcopus erat consanguineus comitis, et archidiaconus commensalis eiusdem, et alter oriundus de terra uxoris et locum assignabant per terram inimicorum, quia huiusmodi exceptiones non admittebant legitima fuit appellatio, et quaelibet etiam per se sufficeret ad appellandum, praeter illam quod oriundus fuit alter iudicum de terra uxoris.  Illam solam non putarem sufficientem ad recusandum iudicem vel iudices, sed praestat adminiculum aliis, ut dixi supra.  Quae non prosunt singula, multa iuvant.  Sic ff. ex quib. cau. maio., necnon § si quis saepius.  Nisi velis dicere de terra quae pertinet ad iurisdictionem uxoris, tunc bona est exceptio, quia omnes erant de districtu ipsius comitis, arg. infra, de praesump., tertio.  Et ita sive testes recepti fuerunt ante litem contestatam sive post appellationem praemissam, ex praemissis causis non valet receptio testium super consanguinitate, nisi ille fuisset contumax.  Tunc enim in causa matrimoniali ante litem contestatam recipiuntur testes, non obstante absentia illius, infra, ut lite non cont., quoniam § 1.  Et hoc est quod sequitur absque culpa contumaciae.

 Terrae
Scilicet dotalis.  Eius enim cognitio pertinet ad Papam ratione connexitatis, quia est accessoria ipsi matrimonio, infra, de don. int. vir. et uxor., mulieres; infra, de don. int. vir. et uxor., significavit; et infra, de don. int. vir. et uxor., de prudentia.  Et sic non est contra infra, qui fil. sint legit., causam quae 2.

X 2.06.05 Quoniam frequenter

 Regulariter verum esse
Haec regula fallit in casibus hic positis, scilicet ubi timetur de morte vel absentia testium, et ubi agitur de electione vel matrimonio, et in causa inquisitionis et publicationis.  Item in causa denunciationis, supra, de iudic., novit.  Item in actoris absentia praesente reo recipiuntur testes lite non contestata, C. quom. et quan. iud. sent. prof., authen. qui semel; infra, de dolo et contu., causam quae.  Item ubi actor non potest agere propter iuramentum quo iuravit non repetere usuras, infra, de iureiur., ad nostram 1.  Item cum minor ab hereditate officio iudicis se abstinet, ut in Auth. ut spons. larg. § ad haec, coll. 9.  Item ubi aliquid iudicis officio expeditur, C. si min. ab hered. se abst., authen. si omnes.  Item cum in integrum restitutio incidenter postulatur officio iudicis, supra, de offi. iud., iudicis.  Item cum agitur de iniquitate iudicis in casu quem habes infra, de appell., interposita § ulti.  Item in petitione legati vel fideicommissi, arg. C. de usufruct. et habit., verbis.  Sed ibi dicit post litem non contestatam, in fi.  Unde casus iste non debet excipi de regula.  Item cum agitur finium regundorum iudicio, ut C. fin. regund., si quis.  Item in Trebellianica restitutione, C. ad Trebel., sancimus § cum autem.  Item in causa heresis post mortem, 24. q. 2, sane 2.  Item ubi offenditur publicum commodum, C. de poe., ne diu; et 3. q. 3, quia ea.  Item cum persona est incerta, 5. q. 1, quidam; et 5. q. 2, praesenti.  Et secundum quosdam in causa libertatis, C. de ing. manum., diffamari.  Arg. contra infra, de testib., cum olim.  Item ubi agitur de beneficio obtinendo ecclesiastico, ut in concilio Lugdunensi Inno. iiii infra, de eo qui mitt. in poss. caus., extravag. eum qui.  

 Procedendum
Super principali.  Sed super incidenti interdum vel emergenti bene recipiuntur testes, ut probetur quod citatio pervenit ad aliquem, vel quod contumax fuerit in casu quem habes infra, de appell., interposita § ulti.

 Civiliter
Hoc ideo dicit quia in criminalibus numquam recipiuntur testes lite non contestata.  Et ibi probationes strictissime requiruntur, 5. q. 6, Epiphanium; C. de probation., sciant.  Qualiter in criminali causa procedatur, dicitur 3. q. 9, in summa; et infra, de dolo et contu., veritatis.

 Ne veritas
14. q. 2, quamquam.

 Subtrahatur
Tunc enim curare debet iudex et magistratus ut salva sit rerum probatio, ff. de testi., curent; et in Auth de testi. § penulti., coll. 7, in ultima columna; et in Auth de testi. § hic vero, coll. 7; et infra, de testib., si qui; et ff. ad leg. Aquil., lex Aquilia.  Vel etiam si timetur quod testes propter moram varient fidem suam aut moriantur, ff. de Carb., Carbonianum § duae; arg. infra eodem capitulo § sunt et alii; infra, de testib., significavit.

 Timetur
Tunc illi soli recipiuntur de quibus timetur et non alii, nisi in causa publicationis, infra, de testib., significavit; et infra eodem capitulo § sunt et alii.  Licet in his casibus recipiantur testes lite non contestata veritate tamen inspecta.  Et quo ad effectum non intelliguntur recepti lite non contestata, quia non publicantur nisi lite contestata.  Et cum aliis, si alii lite contestata inducti fuerunt, nec ad sententiam procedat iudex per tales testes.  Sed in sequenti § recipiuntur lite non contestata et fertur sententia.  Et sic est differentia in primo responso et secundo.

 Conventa
Idem est si nondum sit conventa sed convenienda.

 Adversarium
Cum fuerit absens et non contumaciter.

 Infra annum
Ecce praescriptio annalis.  Sic supra, de rescript., plerumque; et supra, de offi. ord., pastoralis; C. de haeretic., authen. idem est de Nestorianis; et infra eodem capitulo § in aliis; et infra, de haeret., excommunicamus itaque § 1; et 11. q. 3, rursus; et 11. q. 3, quicumque.  Et iste annus utilis est ab initio, quia non currit nisi ab eo tempore quo potuit experiri, ut in decretali supra, de rescript., plerumque; et 2. q. 6, biduum.

 Non valeant
Illi qui testes produxit.  Sed adversario bene valebunt qui dolum non adhibuit, 14. q. 5, non sane, quia pro utraque testificantur.

 In fraudem
Non enim arctanda est alicui probandi facultas, ff. de incen. rui. nauf., ne quid § de his; et 3. q. 7 § tria, vers. si quis ex litigatoribus; et infra, de testib., significavit; et infra, de testib., dilecto.  Item est hic praesumptio iuris et de iure contra quam non admittitur probatio, 54. dist., fraternitatem; infra, de iudic., significaverunt; et infra, de spons., ad id quod; et infra, de spons., is qui, ubi de hoc.  Secus si esset etiam de iure, ff. quod metus cau., non est versimile; 27. q. 1, nec aliqua.  Ber.

 Ad repellendum testes
Testibus humanis rebus exemptis per quos recepti reprobarentur sive eorum dicta, infra, de testib., ex tenore; et infra, de testib., praesentium; et C. de contrah. et comm. stip., optimam, vers. et si inter praesentes partes.  Vel quia se absentarent vel efficerentur inimici actoris, ff. de Carb., Carbonianum § duae; et ff. de fur., quidam; et arg. ff. ad leg. Aquil., in lege Aquilia.  Dicta vero illorum posset quandoque reprobare ex ipsis depositionibus, et per testes etiam post mortem ipsorum testium et personas, dummodo testes haberet per quod posset hoc probare, C. de testi., cum apud compromissarios; 24. q. 2, sane 2; arg. C. si pend. appel., quamvis.  Sed quia poterat contingere quod illi interim morerentur, vel alias ut dictum est impedirentur, ideo infra annum debet denunciari ipsi reo receptionem talem factam esse contra eum.  Quod nisi fecerit, non valebit talis receptio testium.

 Vel aliae
Exceptiones elidentes principale negotium, ut puta praescriptio quam tunc poterat probare vel pactum de non petendo vel consimiles.  Quia potest esse quod tunc temporis probationes super his haberi non possent, arg. ff. ad leg. Aquil., in lege Aquilia; et ff. de fur., quidam.

 Alicuius
Electi, non confirmati, et qui nondum consensit.

 Electione
Puta quod non sit canonice celebrata, vel quod electus sit criminosus.  Et licet videatur loqui capitulum in praelato potest idem dici in electione cuiuslibet clerici, quia ibi laeditur ecclesia ex longa mora, vel etiam si vocatur ut consentiat et non veniat, supra, de elect., extravag. statuimus, in concilio Lugdunensi.

 Prohibitus
Infra, de restit. spol., litteras; et 30. q. 3, pitacium.

 In huiusmodi casibus
Superfluunt isti ablativi, quia hoc adverbium tunc quod praecessit, sufficeret.

 Occultat
Simile 5. q. 1, quidam; supra, de alienat. mut. iud., ex quorundam; et supra, de offi. deleg., consultationibus.

 Impedit
Talis habetur pro citato denunciatione facta publice ad domum suam, infra, de cleri. non residen., ex tuae; et infra, de dolo et contu., venerabilis; ff. de evict., si dictum § si praesente; et ff. de evict., si ideo § praesenti.  Et ita sufficit quod publice edictum proponatur ad domum suam vel ecclesiam, ut dicunt iura praedicta.  Et citari potest litteris vel edictis, ff. de fideicommi. liber., cum vero § penulti.  Et sunt tres modi contumaciae, et quocumque illorum aliquis contumax sit, habetur pro contumace.  Primum modum habes hic.  Et alios duos modos contumaciae habes 11. q. 3, certum est.

 Aliter
Id est, non per contumaciam, supra, de offi. deleg., consultationibus.  Ber.

 Maxime
Proprie.  Sic supra, de elect., cum inter canonicos, vers. ut per mutuum etc.  Alii exponunt maxime, id est, tantum.

 Canonibus
De hac absentia varie loquuntur canones.  Quidam dicunt de duobus mensibus, 7. q. 1, praesentium.  Quidam de tribus septimanis, ut 7. q. 1, si quis in clero.  Et quidam de quinque annis, infra, de cleri. non residen., ex gestis.  Quidam de tribus, quidam de quinque mensibus, 100. dist., quoniam; et 75. dist., quoniam.  Quidam de una hora, 91. dist., clericus; 92. dist., si quis presbyter.  Super hac expectatione dicendum est quod si aliquis est absens in eo loco unde possit citari, vel in studio vel in aliquo loco ubi apparet manifeste, quia non latitat, praelatus illius ipsum legitime monere debet, ut ad suam ecclesiam revertatur infra tempus conveniens secundum locorum distantiam et temporis qualitatem ab ipso praelato praefigendum.  Quod si non venerit, poterit postmodum suo beneficio spoliari, nisi rationabilem causam ostendat quare venire non possit, infra, de cleri. non residen., inter quatuor; et infra, de cleri. non residen., clericos; infra, de appell., pervenit 2.  Vel si alias de licentia praelati sui se absentat usque ad certum tempus sibi statutum, infra quod revertatur, tunc si non revertatur ad terminum, episcopus potest illum privare beneficio et officio, nisi iusta causa impediatur.  Et sic loquitur illud capitulum 7. q. 1, praesentium.  Dico tamen quod sive clericus sit absens de licentia episcopi ad certum tempus, sive praeter licentiam, episcopus semper ipsum primo monere debet ut redeat per iura praedicta infra, de cleri. non residen., inter quatuor; et infra, de cleri. non residen., clericos; et infra, de appell., pervenit 2.  Alias non teneret sententia lata contra absentem non vocatum neque citatum.  Et iura antiqua quae hic signantur sic intelliguntur.  Verum est quod clerici ab ecclesiis suis abesse non debent.  Tamen si hoc contingat, taliter sunt vocandi antequam spolientur, et ita servandum est circa eos qui comparent et citari possunt.  Si vero nescitur ubi sint, nec citari possunt personaliter, trinae citationis edictum apud eorum ecclesias publice proponatur, ut revertantur.  Et si ultra sex menses venire distulerint, suis beneficiis postea spolientur, infra, de cleri. non residen., ex tuae.  Et sic qualitercumque sit aliquis absens, semper debet citari praedicto modo.  Item videtur quod melior sit conditio illorum qui malitiose se absentant, quam conditio illorum qui comparent, et citari possunt personaliter, quia illi habent sex menses, isti citantur ad arbitrium praelati vel ad mensem, vel duos vel plures vel minus, secundum quod requirit et exigit distantia locorum.  Sed illud contingit quia nescitur ubi sunt, quia potest esse quod sunt multum remoti vel impediti, nec in brevi possunt per consanguineos revocari vel amicos.  Et ideo maius tempus et certum datur eis ultra quod ecclesia vacare non debet, infra, de concess. praeben., nulla.  Et hoc locum habet in his clericis et praelatis qui iam confirmati sunt, et possessionem diutius habuerunt, vel etiam non senserunt.  De his vero qui solummodo electi sunt, nec confirmationem vel possessionem habuerunt, teneas quod hic dicitur, quia expectantur per sex menses plus vel minus secundum quod visum fuerit superiori, cum per contumaciam non est absens.  Si vero ille qui accusat electionem aut excipit contra electum, non comparet anno elapso, electus potest confirmari, ff. de muner. et honor., reus.  Sed non credo quod tantum sit expectandus, immo superior praefigit ei certum terminum infra quem compareat prosecuturus intentionem suam, aliquando confirmabit eum, infra, de accusat., licet; et infra, de clan. despon., cum inhibitio; et infra, qui matrim. acc. poss., cum in tua.  Et hoc totum expeditum est supra, de elect., extravag. statuimus.  Sed in episcopatu dantur accusatori tres menses, in Auth. de sanct. episc. § si quid autem, coll. 9.  Sed potius ista in arbitrio superioris consistunt, infra, de dolo et contu., cum olim, contra, sed ibi solvitur.  Si vero contra praelatum absentem agatur criminaliter vel etiam civiliter per denunciationem alicuius, tunc citetur ut veniat ad defendendum se.  Si non veniat, excommunicetur propter contumaciam, et expectabitur per annum, et post annum procedatur contra ipsum super bonis, non super crimine, secundum quod traditur 11. q. 3, rursus; et 11. q. 3, quicumque; et infra, de dolo et contu., veritatis, ubi de hoc.

 Expectandus
Postmodum proceditur contra eum, et recipientur testes et diffinitive procedetur vel alius eligatur, si non vult consentire et nil ei opponitur.

 Sit agendum
Cum non sit absens per contumaciam.

 Praesumatur
Per famam, quia senex erat, vel etiam quia in acie fuit nec rediit, praesumitur quod his casibus sit mortuus.  Et si contrahat credens ita, excusatur ab adulterio, etiam si vivat propter ignorantiam, 34. q. 2, cum per bellicam.  Quia non committitur adulterium sine dolo, ff. de adulter., si ex lege.  Vel si receperat litteras illorum cum quibus militavit, C. de repud., authen. hodie.  Dic tamen quod non debet contrahere, nisi primo sit certa de morte ipsius, infra, de secund. nupt., dominus; infra, de spons., in praesentia.  Sed satis certum est illi per solas huiusmodi violentas praesumptiones postquam aliquanto tempore duxerit expectandum, forte per annum vel etiam quinque annis, ut in praedicta authentica C. de repud., authen. hodie.

 Malitiosa
4. q. 3 § item his qui non detrectandi causa.

 Citari non possit
Si non potest citari, contra ipsum procedi non potest.  Et sic est arg. quod non tenet sententia cum peremptorium non pervenit in notitiam absentis, 3. q. 9, cavent; ff. quae sent. sine appel., illud § item ex eo edicto; C. quom. et quan. iud. sent. prof., ea quae; et ff. locat. et conduct., item quaeritur § exercitu.  Sed verius est quod sufficiat si diligens sit inquisitio facta, licet non sit inventus, infra, de dolo et contu., causam quae; et infra, de dolo et contu., venerabilis; et infra, de cleri. non residen., ex tuae; et 7. q. 1, praesentium; et C. de iud., properandum § si quidem; ff. de evict., si ideo § praesenti; et ff. de evict., si dictum § si praesente.  Et hoc verum est quando malitiose est absens, alias non proceditur contra eum quantum ad casum praesentis litterae.

 Non debet
Arg. contra infra, qui fil. sint legit., perlatum.  Sed ibi agebatur tantum de prole, an esset legitima vel non, et non contra absentem.  Vel ille fuit requisitus, ut ibi innuitur.  Contra infra, qui matrim. acc. poss., relatum, illa corrigitur per istam.  Praeterea ille fuit absens culpa sua propter maleficium quod commiserat, unde non praeiudicat mulieri.  Et sic differt casus ille ab isto, et ibi solvitur.

 Opponi
Respondet tacitae quaestioni.  Diceret aliquis, si mulier tantum compellitur expectare, incideret forte in fornicationem, et Papa respondet ad hoc.

 Multi casus
Ut si alter de fidelibus labatur in haeresim, infra, de divort., quanto.  Vel si alter coniugum incidatur vel si mulier impotens casu reddatur ad reddendum debitum, 32. q. 7, illi qui sani.  Vel si alter furiosus factus sit, 32. q. 7, neque furiosus; et 32. q. 7, hi qui.  Vel si in captivitate alter teneretur, infra, de spons., in praesentia.  Vel si vir incidat in casum leprae, infra, de coniug. lepr., pervenit.

 Et alii
Alium casum habes quando agitur de bono ecclesiastico obtinendo in decretali nova infra, de eo qui mitt. in poss. caus., extravag. eum qui.

 Inquisitio
Et hoc est cum absens est per contumaciam ille contra quem fit inquisitio, infra, de accusat., qualiter et quando 2 § debet; et infra, de simon., licet Heli.

 Publicatio imminet
Hoc tunc fit quando aliquis timet quod sibi in posterum super aliquo contractu controversia moveatur.  Tunc potest petere a iudice ut testes qui interfuerunt negotio publicentur, id est, eorum dicta redigantur in publicam formam ad aeternam rei memoriam, infra, de testib., significavit; in Auth de testi. § penulti., coll. 7.  Et in hoc casu omnes testes recipiuntur, sive senes sive debiles sive iuvenes, et statim publicantur.  Et in hoc est differentia inter hanc receptionem et illam de qua praemisit in principio capituli, quia ibi recipiuntur tantum senes et infirmi, vel de quorum absentia timetur, et illi non statim publicantur, ut dixi.

 Actione
Duo sunt genera actionum, aut sunt in rem aut in personam.  Qualiter hoc sit intelligendum, traditur bene Inst. de action., in princ.  Ber.

 Affectus
Taedium erit in hoc casu, quia actor missus in possessionem expellet reum de possessione, et erit possessor, et percipiet fructus et conservabit eos, infra, de sequestra., dilectus; et infra, de sequestra., ab eo.  Et si reus venerit infra annum praestita cautione iudicio sisti, recuperabit rem cum fructibus deductis expensis, ut infra sequitur.  Sed in personali actione taedium erit, quia cum cultura spectet ad contumacem, ille admissus erit cum eo in agro ut custodiat fructus, ne ille consumat illos, ff. ut in poss. legat., is cui § qui legatorum; et ff. de damn. infect., si finita § si quis autem.  De hoc dicetur plenius infra, de dolo et contu., contingit.

 Cautione
Ex eo quod dicit simplici cautione, ut sufficere nuda cautio, C. de ver. sig., sancimus.  Sed non est verum, immo sufficientem cautionem praestare debet, infra, de sequestra., ad hoc, in fi.  Et ita pignora vel fideiussores, ff. mand. vel cont., si mandato § ulti.; et ff. de fideicommi. liber., ergo § adiici.  Ber.

 Expensarum
Primo ergo debet satisfacere in expensis antequam audiatur vel absolvatur.  Sic C. de bon. auct. iud. poss., authen. qui iurat; C. de iud., sancimus; C. quom. et quan. iud. sent. prof., authen. qui semel.

 Possessionem recuperet
Ergo videtur quod eam amiserit, et sic alter erat verus possessor, quod est contra nos, ff. de acq. poss., possideri.  Sed expone possessionem, id est, detentionem possessionis recipiat quam ille habebat, et talis possessio est facti et non iuris, et imaginaria.  Vel dic recuperet, id est, retineat veram possessionem quam non amisit.  Simile 3. q. 5, quia suspecti; 27. q. 3, priusquam, in fi.

 Neglexerit
Nec sufficit offerre, nisi eam praestet, infra, de eo qui mitt. in poss. caus., constitutis.  Arg. supra, de offi. ord., pastoralis, in fi.  Quod si eam non potest praestare iudici, praestet episcopo vel aliis publicis personis, ut eodem capitulo supra, de offi. ord., pastoralis.  Arg. contra infra, de eo qui mitt. in poss. caus., cum sicut.  Sed ubi iudex voluerit recipere eam, in capitulo supra, de offi. ord., pastoralis, nullus fuit iudex cui posset vel deberet offerri.

 Verus
Id est, vere et incommutabiliter.  Nam et ante, secundum quosdam est verus possessor, sed non incommutabiliter, quia infra annum tenetur restituere possessionem, et ita statim est verus possessor, arg. C. de praescri. trig. vel quad. ann., si quis emptionis § penulti.  Nos tamen contrarium dicimus secundum iura canonica, arg. supra, de offi. ord., pastoralis; et infra, de dolo et contu., contingit.

 Constituetur
Et ita est arg. ex eo quod dicit, constituetur, quod ante annum non sit verus possessor, ut dictum est in proxima notula.  Sed qualiter constituitur?  Forte ab ipso iudice si petatur, et sine forte, infra, de eo qui mitt. in poss. caus., constitutis; et ff. de damn. infect., si finita § sed si quis; et ff. de damn. infect., si finita § si quis autem; et arg. supra, de offi. ord., pastoralis, in fi.  Verius est quod in realibus actionibus non habet locum secundum decretum, nisi aliquis ad cautelam illud impetret, quia solus transcursus anni constituit aliquem possessorem verum, ut supra, de offi. ord., pastoralis; et infra, de dolo et contu., contingit.  In personalibus vero secundum decretum locum habet, sed non uniformiter.  De hoc plenius dicitur in praedicta decretali infra, de dolo et contu., contingit.

 Immobilibus
Secus enim videtur in rebus mobilibus, ubi non videtur prodesse nominare dominum in iudicio, cum habeat facultatem restituendi rem, ff. de rei vend., officium, in fi.  Idem iuris est etiam in rebus mobilibus, quia potest et debet dominum nominare in iudicio, C. ubi de crim. agi oport., authen. qua in provincia.  Sed in rebus immobilibus, quas aliquis possidet nomine alieno, ubi nullum ius habet, si conveniatur, statim debet in iudicio dominum nominare, ut hic, et C. ubi in rem act., si quis.  Si enim ius habet in re, non prodest dominum nominare, quia ipse posset agere pro iure suo.  Ergo tenetur se defendere, arg. optimum infra, de fide instrum., G perpetuus.  Possessor enim semper conveniendus est, 12. q. 2, quicumque; et 16. q. 1, in canonibus; arg. infra, de appell., ad audientiam; et supra, de alienat. mut. iud., ex quorundam; et ff. quod metus cau., si cum exceptione § aliquando; ff. de noxal. act., de illo; ff. de admin. rer., imperatores § 1.  Arg. contra 12. q. 2, de rebus; et ff. de serv. corr., in hoc; et ff. de contrah. empt., Titius § Lucius; et ff. quae in fraud. cred., is qui.  Arg. infra, de praescrip., auditis; et 16. q. 3, inter memoratos.

 Statim
Id est, ante libelli oblationem vel etiam post antequam respondeat.  Tenor istius § ponitur quasi de verbo ad verbum C. ubi in rem act., si quis.

 Perducendo
Per illum qui in iudicio dominum nominavit.

 Excipiat
Id est, suscipiat.  Sic 33. q. 5, non est nostrum; et infra, de iuram. calumn., imperatorum; et infra, de plus petit., consilium.

 Contestata
Scilicet ne currat praescriptio possessori, quoniam praescriptio possessoris interrupta est per hanc denunciationem, licet videatur quasi contestata, non tamen actor audiretur volens producere testes super proprietate, ac si lis esset contestata, quia illud locum habet quando lis est vere contestata, per narrationem et responsionem.  Sed hic non est vere contestata, sed quasi quo ad interrumpendam praescriptionem, ut hic dicit.

 Edictis
Id est, citationibus ad domum eius missis, infra, de dolo et contu., causam quae; et infra, de dolo et contu., venerabilis.

 Summatim
Sic C. ubi in rem act., si quis; et ff. ut in poss. legat., si is a quo; et ff. de Carb., Carbonianum § causae; et C. de bon. auct. iud. poss., authen. et qui iurat.  Et dic summatim, id est, semiplene.  Non enim statim iudex propter contumaciam alterius partis constituet praesentem possessorem vel etiam mittet eum in possessionem causa rei servandae, nisi aliquam videat primo praesumptionem pro eo, quia posset esse quod sic aliquis calumniose peteret, unde iudex primo recipiet ab actore iuramentum de calumnia, ff. de Carb., Carbonianum § causae, et sic observatur.  Et istud iuramentum sufficiet, ita quod aliud ulterius non praestabit si reus infra annum rediret, volens in causa procedere, arg. ff. ad exhib., thesaurus.  Unde petet ab actore iudex, ut super hoc, scilicet quod non calumniae causa petat, hoc exhibeat calumniae iuramentum, ff. ad exhib., thesaurus; et infra, de restit. spol., litteras; et supra, de elect., cum dilectus.  Non enim debet iudex festinare ad missionem faciendam, quia si reus probabit iustam absentiae causam, restituetur, ff. de damn. infect., si finita § item si forte; et infra, de re iudic., cum Bertholdus.  Et sic observatur hodie de facto.  Et istud iuramentum sufficiet, ita quod aliud actor ulterius non praestabit si reus infra annum redierit volens procedere in causa, ut in § 1.  Sed in casu huius § iterum iurabit actor tamquam reus quando convenitur, quia primo iurabit ut actor, postea ut reus, et idem est si post annum agere velit qui primo conveniebatur, secundum quod est in casu huius §.

 Reservata
Sed quamdiu reservabitur quaestio proprietatis?  Secundum canones videtur quod perpetuo, cum res sit facta litigiosa, et debebat per hoc dubitare de iure suo.  Dic quod in casu isto bene potest praescribere, quia bonam fidem videtur habere, quia credit rem ad se pertinere.  Cum etiam iuraverit quod non malitiose seu per calumniam petit rem illam, et ideo praescribere potest.  Et iuste possidet qui auctore praetore possidet, ff. de acq. poss., iuste.  Quidam dicunt quod in casu isto sicut in priori servatur quaestio super possessione usque ad annum absenti.  Sed prius dictum verius credo, et absolute dicitur hoc.  Nam sicut reservatur ius salvum possessionis usque ad annum in § proximi.  Sicut ibi expresse hoc dicitur, ita hic diceretur si hoc esset verum.  Sed quae est ratio quare ibi auditur usque ad annum super possessione, hic vero statim est verus possessor, nec auditur usque ad annum super possessione?  Ratio illa consuevit assignari, quia maior contumacia praesumitur in casu isto quam in priori, quia per plures citationes vocatus est et plus contempsit.  Primo enim vocavit colonum et colonus denunciavit domino.  Post quam denunciationem citatur dominus edictis legitimis, et ideo plus punitur, et sufficit legislatorem ita voluisse.  Sic enim est in lege, ff. qui et a quib. man. lib., prospexit legislator; et 6. q. 3, scriptum est.  Ergo ita tenedum est.

 Vel immobilium
Hoc ordine iudices sententiam exequentur.  Ultimo ad actiones decurritur, ff. de re iud., a divo pio.

 Declarati
In libello suo, C. de bon. auct. iud. poss., authen. et qui iurat.

 Magis timeri
Illa enim potius est infligenda, quia hoc solum bene agitur, et 23. q. 5, prodest.  Arg. contra supra, de offi. deleg., sane quia; et supra, de offi. deleg., pastoralis, 1. resp.  Sed ibi solvitur.

 Ad alteram
Quia crescente contumacia, crescere debet poena, ff. de poe., relegati.  Sic ergo duae poenae ab initio non sunt infligendae, supra, de iudic., at si clerici.  Arg. contra 16. q. 1, statuimus.

 Distinctionem
Sed non videtur quod distinctio facta in reali actione locum possit in personali habere, licet littera hoc innuat, quia debitor potest recuperare pignora sua quandocumque venerit, dummodo non sint distracta, C. de distract. pign., si prius.  Creditor enim nullos tempore praescribit rem sibi obligatam pignori, ff. de usucap., non solum § qui pignori; et ff. de usucap., pignori.  Quia creditor quantum ad hunc casum non possidet pignus, ff. qui satisda. cog., sciendum § creditor.  Et ad hoc dixit Io. et bene, quia creditor post annum non efficitur possessor quantum ad usucapionem, sed tantum post annum habet commodum possessionis in hoc, quod cum prius teneretur probare pecuniam quam petebat esse debitam.  Post annum etiam transfertur probatio ad reum, ut tunc adversarius teneatur probare illam indebitam.  Sic efficitur petitor de possessore, arg. bonum ad hoc infra, de solution., is qui.  Laur. dixit quod huic servatur quaestio possessionis et proprietatis quousque praescriptum est iuri offerrendi, arg. C. de praescri. trig. vel quad. ann., cum notissimi § sed cum illud, vers. eodem iure.  Nisi ex secundo decreto res sint etiam pro debito assignatae vel distractae.  Alias usque ad triginta annos recuperet res suas oblato debito.  Dicas quod debitor semper auditur quousque praescriptum sit, volens recuperare rem suam restitutis expensis et praestita cautione iudicio sisti, nisi pignora distracta sint vel in solidum data auctoritate iudicis.  Vel secundum legem conventionis directa, ut dixit lex praedicta C. de distract. pign., si prius.  Et ita infra annum veniens restitutis expensis praestita cautione quod iuri parebit, recuperabit res suas, sive confiteatur debitum sive neget, C. de bon. auct. iud. poss., authen. et qui iurat.  Et quod dixit, iuxta distinctionem in alio etc., sic intellige iuxta distinctionem, id est, secundum primum membrum distinctionis in quo tantum similitudo notatur, et non iuxta secundum.  Quasi dicat, sicut ibi veniens infra annum in reali actione auditur praestita cautione, et restitutis expensis recuperat possessionem.  Ita in personali actione, sive infra annum sive post annum veniat, recuperat res suas, dum tamen caveat iudicio sisti et restituat expensas, ut sic notetur.  Similitudo tantum in hoc casu, et in illo cum ante annum contumax invenitur, ita quod similitudo non transeat ad alium casum post annum.  Et ita plane est littera.  Ber.

