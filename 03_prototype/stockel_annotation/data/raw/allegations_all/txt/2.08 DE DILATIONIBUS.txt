X 2.08 DE DILATIONIBUS

X 2.08.01 Dilecti filii

 Nimis brevem
Sed quem terminum dicis nimis brevem, cum hic non exprimatur quot dierum terminum iudices statuerunt?  Hoc relinquo arbitrio iudicis inspecta qualitate negotii, et locorum distantia, infra, de appell., cum sit Romana.

 Peremptorium
Quod esse non debet, immo tribus edictis vel uno peremptorio quod continere debet tantum tempus quantum tria edicta, 24. q. 3, de illicita, circa medium, vers. quicumque; et in Auth. de litigios. § si vero casu, coll. 8; et ff. de re iud., contumacia; et ff. de iud., ad peremptorium; et ff. de iud., nonnumquam.  Unde quia nimis brevem terminum statuerunt, iusta fuit causa appellandi, ex causa tamen peremptorium istud potest moderari sicut iudex viderit expedire, ff. de iud., nonnumquam; et supra, de offi. deleg., consuluit, circa fi., et hic, vers. nisi forte.  Sicut tempus quod datur condemnatis arbitrarium est, infra, de re iudic., quod ad consultationem; et ff. de re iud., qui pro tribunali.  Sic et tempus appellationis potest moderare iudex, infra, de appell., cum sit Romana; et infra, de appell., cum speciali.  Et qui ex causa nimis brevem terminum peremptorium statuerit, exprimere debet causam in citatione, ut pars illa causam non habeat appellandi, supra, de in integ. restit., tum ex litteris, in fi.

X 2.08.02 Praeterea adiecisti

 Deliberare valeat
Simile 3. q. 3, offeratur; et in Auth. de litigios. § omnem, coll. 8.  Ber.

 Plene potuit
Quia in litteris continetur quid velit petere et causa petendi et qualiter agere velit.  Et res a parte specificantur, quod facere debet qui aliquid petit, supra, de libel. oblat., significantibus; et supra, de libel. oblat., dilecti, ubi de hoc; et ff. de rei vend., si in rem.  Sed raro contingit quod per litteras Papae omnia sic specificentur.  Sic et in criminali debet apponi in litteris citatoriis quicquid reo obiicitur, ut paratus veniat, 5. q. 2, si primates.  Quidam vero ad cautelam in fine citationis apponunt libellum actoris, ut sic plene deliberare possit.  Et si tunc per litteras vel libellum plene instrui potuit, non debet alias inducias deliberatorias habere, quia potuit plene esse instructus, nisi forte ad quaerendum advocatum et consimilia amicorum, 3. q. 3, de induciis; et ff. ex quib. cau. maio., ab hostibus § sed quod simpliciter.  Sed in hoc casu cum ad libellum debeat respondere de ipso facto, non dabuntur induciae ad quaerendum advocatum, arg. supra, de iudic., pastoralis.  Quia per factum ipsum de quo agitur debet scire utrum verum sit quod ab eo petitur vel non.  Alias enim dilatio semper danda est ei qui vocatur ad iudicium, 3. q. 3, offeratur.  Sed actori dilatio ab initio dari non debet, quia instructus venire potuit, 3. q. 3, spatium, vers. ei autem.  Item dantur dilationes gratia testium vel instrumentorum quandoque secundum distinctionem illius legis C. de dilation., quoniam; et 3. q. 3 § spatium.  Dilationes istae hodie videntur arbitrariae, ut iudex considerata locorum distantia, et temporis qualitate inducias concedat, arg. infra, de appell., cum sit Romana; et infra, de appell., cum speciali, ultra medium; et infra, de re iudic., quod ad consultationem.  Nisi forte illis de quibus dicitur 3. q. 3 § spatium; et C. de dilation., quoniam.  In illis induciis non debet iudex maiorem dilationem dare, sed illas bene potest abbreviare, ut ex illa littera patet.  In pecuniariis causis tantum una dilatio debet dari, et illa sine causae cognitione.  Secunda vel tertia danda non est, nisi causa cognita, ff. de feri., in pecuniariis; et ff. de feri., oratione.  In criminali dantur duae actori, tres reo, ff. de feri., in pecuniariis.  Et dilatio dari debet iudice sedente pro tribunali, et utraque parte praesente, et causa cognita de plano vel semiplene, 3. q. 3 § spatium, vers. a iudice.  Et data dilatione iudicis officium conquiescit donec tempus dilationis effluxerit, C. de dilation., sive pars; et infra, de appell., significante.  Item iudex debet dare dilationem quandoque ad malitiam rei convincendam, infra, de dolo et contu., prout; et infra, de dolo et contu., cum olim, vers. volentes.  Item potest facere gratiam etiam post peremptorium, supra, de offi. deleg., consuluit, ultra medium.

X 2.08.03 Litterae tuae

 Tribus annis et ultra
Si quis non solvit pensionem rei ecclesiasticae in emphyteusim datae per biennium, cadit a iure suo, 10. q. 2 § hoc ius porrectum, vers. qui rem huiusmodi; et infra, de loc. et cond., propter; et infra, de loc. et cond., potuit.  Hodie vero potest emphyteuta purgare moram, si celeri restitutione sibi prospexit, ut in dictis decretalibus.  In re privati requiritur triennium, C. de iure emphyt., in emphyteuticariis.  Idem est si colonus cessaverit in solutione pensionis per biennium in re sibi locata, ff. locat. et conduct., quaero § inter locatorem.  Et hoc cum ad longum tempus fuit locatio facta.  Pro re autem fisci similiter cadit a iure suo, ff. de publican., vectigalia § nondum solutis.  Tamen sine auctoritate principis agri publici revocari a curatore fisci non possunt qui perpetuo locati sunt, ff. de publican., cotem ferro § agri.  Haec autem adiectio, et ultra, nisi aliter exprimeretur, ad modicum tempus refertur, ff. de ver. sig., haec adiectio.  Et licet per hanc adiectionem, et ultra, non constet de certa quantitate temporis, nil nocet quantum ad iudicem et reum, quia certi sunt super hoc quod dixit post triennium, quod tempus sufficit ad condemnationem, quod patet per iura praedicta.  Unde superflue additum fuit et ultra, et pro nihilo petebatur determinatio illius quantum ad rei restitutionem.  Unde non debuit eis dare tempus ulterius ad deliberandum, quia plene potuit instrui per libellum primum sine ulla adiectione, supra, de dilat., praeterea.  Si vero pensio tantum subtracta peteretur, quae diceretur non soluta tribus annis et ultra, tunc bene peteretur, ut determinaretur illud ultra, quia quantum ad illud tempus.

