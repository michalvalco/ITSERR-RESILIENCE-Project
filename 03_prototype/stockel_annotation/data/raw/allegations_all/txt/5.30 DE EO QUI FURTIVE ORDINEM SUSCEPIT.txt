X 5.30 DE EO QUI FURTIVE ORDINEM SUSCEPIT

X 5.30.01 Veniens

 Furtive
Furtive promovetur qui citra conscientiam sui episcopi et sine examinatione promovetur, 64. dist., extra conscientiam; et 24. dist., quando.

 Archidiaconorum
Arg. quod archidiaconus potest excommunicare, et quod habet iurisdictionem, supra, de offi. ord., cum ab ecclesiarum, ubi de hoc.

 Dispenses
Hic est optimum argumentum quod episcopi non possunt dispensare cum illis qui excommunicati divinum officium exercere praesumunt, et infra, de eo qui furt. ord. recep., innotuit, ubi dicitur idem quod eo ipso quod dicit, tu ipse pro tuo arbitrio dispenses, si excommunicatio lata non fuerit, intelligitur prohibere cum lata fuerit, quia sic excommunicatus recipit ordinem, arg. 25. dist., qualis; quod est verum, infra, de cleri. excom., clerici.  Papa Inno. iiii tamen dicit quod iste non erat excommunicatus, et tamen propter interminationem excommunicationis solus Papa hic dispensat.

 Si vero interminatio
Arg. quod si iudex dicat: praecipio sub interminatione anathematis quod contra faciens sit excommunicatus.  Sic supra, de loc. et cond., ex rescripto, quod non est verum.  Expone ergo verba illa et intellige ut dixi supra, de simon., sicut tuis.  Et intransitive intellige ista verba, interminatio anathematis, id est, interminatio quae fuit anathema sub conditione facta ut exponitur in decretalis supra, de simon., sicut tuis.  Et ita nulla contrarietas vel dubitatio est.

 Poteris misericorditer
Non tuo iure sed de auctoritate Papae ut sequitur.  Alioquin nulla ratione concedimus, et infra, de eo qui furt. ord. recep., innotuit.  De hoc dixi supra, de apostat., ex litterarum.

X 5.30.02 Cum H. lator

 Minores
Hic ergo habes expressum quod omnes minores ordines una die conferri possunt, arg. ad hoc supra, de temp. ord., subdiaconos, ubi indiffinite loquitur de hoc.

 Permittas
Hanc permissionem intellige secundum tenorem, supra, de eo qui furt. ord. recep., veniens; et infra, de eo qui furt. ord. recep., innotuit.  Si excommunicatio lata fuit vel non fuit, quia tunc non potest.  Alias suo iure poterit dispensare.

 Si voluerit
Infra, de sent. excom., cum illorum, tamen si excommunicatus ex certa scientia ordinem recepisset, non posset ut ibi dicitur.

X 5.30.03 Innotuit

 Ordines
Scilicet sacros, qui simul eodem die conferri non debent, supra, de temp. ord., litteras; et supra, de temp. ord., dilectus.  Ad duos vero minores vel etiam quatuor potest aliquis promoveri, supra, de eo qui furt. ord. recep., cum H.  Sed idem esset de minoribus si prohibitio excommunicationis facta fuisset de minoribus, licet possit conferre minores.  Quia si non vult aliquem promovere ad duos minores vel plures, non compellitur.  Immo de iure interstitia etiam temporum servanda sunt, 77. dist., in singulis.

 Ministrare non debent
Immo de rigore sunt deponendi, infra, de sent. excom., cum illorum.  Quia contra sententiam excommunicationis recipiunt ordines, arg. supra, de cleri. excom., latores.

 De nostra licentia
Sic supra, de eo qui furt. ord. recep., veniens.  Sed ad sacerdotium per hanc licentiam non poterit dispensare, cum de susceptis ordinibus hoc dicat.  Et est arg. quod ingressus religionis non tollit irregularitatem, supra, de eo qui furt. ord. recep., veniens; et 1. q. 7, si quis omnem.

