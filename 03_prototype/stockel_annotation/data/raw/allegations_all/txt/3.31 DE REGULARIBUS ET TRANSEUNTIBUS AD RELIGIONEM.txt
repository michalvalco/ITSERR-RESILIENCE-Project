X 3.31 DE REGULARIBUS ET TRANSEUNTIBUS AD RELIGIONEM

X 3.31.01 Nullus tondeatur

 Nullus tondeatur
Scilicet ad profitendum ut sic sit monachus, 20. q. 1, illud.  Clericus tamen post septimum annum potest fieri, quia tunc est doli capax, 28. dist., de his; et 77. dist., quicumque; et 77. dist., in singulis.  Sed arg. contra supra, de praeben., super inordinata.  Ibi dicitur quod pueri non sunt idonei ad beneficium obtinendum.

 In legitima aetate
Scilicet quatuordecim annorum.

 Spontanea voluntate
Quia si coactus, non valeret, 20. q. 3, praesens clericus.

X 3.31.02 Si quis ante

 Tonsuratus
Ut fiat monachus vel regularis canonicus, 20. q. 2, si in qualibet.

 Infra annum
Et diem, 20. q. 2, puella.  Et tutor contradicere potest infra idem tempus, ut ibi dicitur.

 Ad principem
Id est, ad Papam, de conse. dist. 1, corpora; vel ad principem, id est, ad praelatum ecclesiae.  Ber.

 Ad missum
Id est, vicarium episcopi qui gerit vices suas, supra, de instit., ex frequentibus.

 Permaneat
Quo ad parentes, quia post annum filium revocare non possunt, ut hic patet, et 20. q. 2, puella.  Ipse vero puer quandocumque usque ad finem quarti decimi anni posset resilire, infra, de regular., significatum; et infra, de regular., cum simus.  Postea vero non poterit exire, 20. q. 1, illud.

 Per vim
Illatam sibi a parentibus.

 Clericus
Id est, monachus.

 Permaneat
Quia ex mora tanti temporis praesumitur consensisse.  Et intellige si potuit reclamare, infra, de spons., ad id quod; et 1. q. 1, constat; infra, de despon. impub., de illis 2.  Alias non teneret monachatus, supra, de his quae vi met. caus. fi., perlatum.

X 3.31.03 Ut clerici qui

 Fingunt
Nota quod fictio sive simulatio quandoque fit ex honesta causa, quandoque ex inhonesta.  Ex honesta causa 22. q. 2, utilem; et 23. q. 2, dominus.  Et si aliquis simulat religionem ex honesta causa, ita quod protestatio praecedat, non nocet, supra, de his quae vi met. caus. fi., perlatum, ubi de hoc.  Simulatio vero ex inhonesta facit monachum, et compellitur redire ad monasterium propter dolum suum, 27. dist., quod interrogasti; 27. q. 1, vidua; et infra, de regular., vidua.  Ita isti clerici fingunt se monachos ex honesta causa ab initio, ex qua datur eis optio.  Sic etiam dico in matrimonio quod si aliquis per dolum eo proposito copuletur alicui mulieri, quod nolit stare legitime cum ea, et hoc sit paratus probare, non est audiendus, quia in sponsalibus sive matrimoniis recurritur ad communem intelligentiam verborum, infra, de spons., ex litteris 1.  Argumentum est hic ad quaestionem illius qui finxit se mulierem, et suscepit habitum in monasterio monialium, ut possit corrumpere monacham, et in capitulo 27. dist., quod interrogasti.  Ber.

 Veri clerici
Et sic datur eis optio, utrum velint esse clerici vel monachi.  Simile supra, de elect., cum causam; et arg. 16. q. 1, nemo potest.  Arg. contra infra, de regular., vidua; et 27. dist., quod interrogasti, ubi compelluntur in monasterio remanere.  Sic potest solvi: hic constabat eos tales esse, licet starent in habitu monachali.  In contrariis non constabat, immo tamquam veri monachi stabant et se gerebant, unde non audiuntur volentes iurare contrarium.

X 3.31.04 Vidua si sponte

 Sponte
Secus si per vim, supra, de his quae vi met. caus. fi., perlatum.  Tanc.

 Imposuerit
Ipsamet vidua velum conversionis sibi potest imponere, ut hic patet, et 27. q. 1, viduas.  Potest etiam illud recipere a sacerdote, infra, qui cler. vel vov. matr. contr. poss., consuluit; et 20. q. 1, vidua; aut ab episcopo, supra, de his quae vi met. caus. fi., perlatum.  Velum vero consecrationis a nullo recipiunt, 20. q. 1, devotis.  Solae enim virgines consecrantur, ut 20. q. 1, devotis; et 20. q. 1, placuit.

 Oblationem Deo obtulerit
Respicit loci consuetudinem, ubi forte velatae offerunt panem ad Eucharistam conficiendam.  Simile 27. q. 1, vidua.  Et ita eo ipso quod sic stetit in ecclesia cum aliis, monacha iudicatur, 17. dist., quod interrogasti; et 20. q. 1, quem progenitores.  Si vero alias habitasset ibi etiam longo tempore, non iudicaretur monacha, in Auth. haec constit. interpret., circa medium, coll. 6.  Et ideo consuevit dici quod habitus sine professione non facit monachum, infra, de regular., porrectum.

 Licet sacramento
Scilicet tantum.  Sed si adiuvetur aliis bonis praesumptionibus et persona honesta sit, tunc forte ad plenam probationem posset sibi deferri sacramentum, C. de reb. credit., in bonae fidei; supra, de probat., sicut; supra, de iureiur., iuramentum.  Et etiam sine iuramento si haberet alias probationes, supra, de his quae vi met. caus. fi., perlatum.  Vincen.  Sed haec vidua non potuit probare per legitimas probationes, sed allegabat fictionem ex alia causa honesta et iurare volebat.  Sed iuramentum suum non sufficit, et ideo remanet in monasterio.  Et secundum hoc intelligitur illud capitulum et illa palea, 27. q. 1, viduas autem velare.  De fictione ex honesta causa, alias si fictio ex inhonesta causa fuisset, nulla probatio istius audiretur propter dolum suum, etiam si illud probaretur.  Sic potest intelligi capitulum illud 27. dist., quod interrogasti, ut dicitur supra, de regular., ut clerici.  Quicumque ergo ficte monasterium vult intrare ex honesta causa protestetur illud praesentibus testibus, ut fecit illa in capitulo supra, de his quae vi met. caus. fi., perlatum.  Et capitulum illud 27. dist., quod interrogasti, potest intelligi in eodem casu cum ista decretali, ut intelligatur de fictione ex honesta causa.  Sed mulier illa hoc probare non potuit, et ideo compellitur redire ad monasterium, prout intellexit Hug.  Ber.

X 3.31.05 Ioannes frater

 Monasterium
Hoc capitulum loquitur de his qui causa levitatis transeunt, alias licitum esset transire ad arctiorem religionem petita licentia, licet non obtenta, infra, de regular., licet.

 Peculiare
Nisi causa administrationis, infra, de statu monach., monachi.  Alias nisi in morte resignaverit, cum ipsa pecunia in sterquilinio subterretur, infra, de statu monach., cum ad monasterium.

 Reddatur
Quem tenetur abbas recipere, ne vagabundus in anima incurrat detrimentum, et compellitur abbas si noluerit, infra, de regular., ne religiosi; et arg. 18. q. 2, abbates.  Item signatur contrarium 27. q. 1, si qua monacharum; et 27. q. 1, si quis rapuerit, ubi dicitur quod monachi delinquentes debent tradi arctiori monasterio.  Solutio: illa intelliguntur cum priora monasteria redarguuntur de dissolutione.  Quid hodie debet fieri de istis fugitivis dicitur infra, de regular., ne religiosi.

X 3.31.06 Quia in insulis

 Quia
Hoc capitulum in quibusdam libris habetur pro palea, 20. q. 1, quia autem.

 Pueros
Nota quod puer dicitur usque ad octavum decimum annum, infra, de despon. impub., puberes.

Octavum decimum annum
Hoc speciale est propter asperitatem locorum.  Alias regulare est, quod post tempus pubertatis tam masculi quam feminae possunt profiteri, 20. q. 1, firma; et 20. q. 2, si in qualibet; et 20. q. 2, puella.

X 3.31.07 Non est vobis

 Permittatis
Et merito, quia qui mutat locum, de minori ad maiorem mutare debet, 93. dist., legimus, in fi.; supra, de translat., licet; et supra, de translat., cum ex illo.  Et hoc ideo praecipitur, quia non reperitur ordo arctior, et pro eo quod dicit, licentia, supple maxime, quia nec abbas posset in hoc dispensare, ut ad minorem transiret.  Vel intellige quod de licentia abbatis posset transire ad aequalem iusta de causa.

 Celeriter
Post admonitionem.  Et celeritas ista ad arbitrium iudicis refertur, ex quo non determinatur, supra, de offi. deleg., de causis; ff. de iure delib., si servus, in fi.  De istis vagabundis tene ut dicitur infra, de regular., ne religiosi.

X 3.31.08 Ad nostram noveris

 Statim poenituit
Argumentum non dici factum quod non durat, 1. q. 1, constat; ff. quod cum eo qui in alien. pot., si filius; ff. de in rem ver., si pro patre § versum; et 23. q. 6, vides.  Arg. contra, quia ex quo semel placuit, amplius displicere non potest, 32. q. 5, horrendus; C. de contrah. empt., non idcirco; et 4. dist., erit autem; et 4. dist., in istis; et 8. q. 2, dilectissimi.  Solutio: ubi constat de facto et eius qualitate, non est quaerendum de eius perservantia.  Nam sufficit quod ab initio constitit.  Cum vero constat de facto, sed de intentione nescitur, recurrimus ad praesumptionem perservantiae, ut in casu isto et consimilibus.

 Ante consummationem
Nota ex hoc verbo, quod in casu isto annus incoeptus pro completo non habetur, 20. q. 1, illud; et 20. q. 2, si in qualibet; et infra, de regular., significatum; et in alio casu supra, de elect., cum in cunctis.  Arg. contra ff. de muner. et honor., ad rem publicam; et 78. dist., presbyter; et in capitulo praedicto supra, de elect., cum in cunctis § inferiora.  Solutio: in dignitatibus favor consideratur, et ideo annus incoeptus pro completo habetur.  Sed in episcopo est speciale in regulae observatione gravitas est et labor, et sic odium.  Et ideo annus completus exigitur, arg. supra, de regular., quia in insulis.

 Triduum
Arg. contra 20. q. 1, firma; et 27. q. 1, per totum; 20. q. 3, eos qui semel.  Solutio: quidam dicunt quod istud dispensative dictum est, alias regulare est, quod pubes ingrediens etiam post momentum exire non potest, ut dicunt contraria.  Sed haec solutio non valet, quia contra votum continentiae non admittitur dispensatio, quia continentia castitatis et abdicatio proprietatis ita inhaerent ossibus monachorum, ut nec summus Pontifex valeat dispensare, infra, de statu monach., cum ad monasterium, in fi.  Dicas ergo quod iste sine deliberatione et ex mentis impetu intravit et illectus fuit.  Et ita quo ad Deum non fuit obligatus, qui considerat cor et non opus, 14. q. 5, si quid invenisti; et 15. q. 6, si quandoque, in fi.  Et ideo nec apud ecclesiam, cum habeat certa indicia de tali voto facto impetuose, ex eo quod sine probatione habitum suscepit, et quia infra triduum poenituit, et quia prope pueri pueritiam fuit.  Iure ergo communi ecclesia ipsum absolvere debuit, et ita non fuit obligatus quantum ad Deum et eius ecclesiam, arg. 22. q. 4, unusquisque; et 15. q. 1, sane; arg. 17. q. 4, sunt qui opes.  Ber.

X 3.31.09 Super eo quod

 Susceperunt
Eo animo, ut ad saeculum non redirent nulla facta ibi professione, infra, de regular., statuimus.  Ita quod de hoc constabat, ut ibi dicitur.

 Ne contra votum
Quo renunciaverunt saeculo generaliter nondum facta professione alicuius religionis, unde cogendi sunt remanere vel ibi vel ad mitiorem transire, si sponte voluerint, ut hic dicit, et infra, de regular., consulti.

 Habitum
De quo praemisit, ex quo renunciaverunt saeculo.

 Redire
Moribus emendatis, infra, de regular., consulti.  Ber.

 In eadem veste
Sed in qua veste positi in probatione debent esse?  Videtur quod in illa in qua venerunt, 53. dist., legem; et 54. dist., multos, in fi.; arg. 17. q. 2, si quis incognitus.  Dic quod in monachali habitu, ut hic dicitur, et infra, de regular., statuimus.  Alioquin non posset probare austeritatem monachalem, quae in vestibus pro magna parte consistit.  Et quod dicitur hic in fine, in eadem veste redeant in qua venerunt, sic intellige quia finita probatione si noluerint ibi remanere, restituentur eis vestes cum quibus venerunt, et cum eis recedent, et sic servatur pro regula monachorum.  Et capituli quae dicunt quod probari debent in veste laicali non servantur, sed intelligas de veste in qua venerunt.  Vel dic in veste laicali, id est, in veste novitiorum qui sunt in probatione, quae differunt ab illis quae dantur profitentibus, infra, de regular., statuimus.

X 3.31.10 Sane de canonico

 Remanere permittas
Sed contra videtur 19. q. 3, mandamus, ubi dicitur quod si canonicus regularis ad monasterium transeat, ad canonicam reducatur et in vituperium memoriale cucullam portet.  Sed illud intellige quando causa levitatis vel vanitatis non petita licentia transit, hic quando causa maioris religionis et bono zelo, infra, de regular., licet.  Ber.

X 3.31.11 Significatum est nobis

 A parentibus oblatus
Si fuisset a parentibus oblatus, ante quartum decimum annum exire non debuit, sed post quartum decimum annum ibi stare non cogitur, infra, de regular., cum simus.  Alias si non fuisset traditus a parentibus, quandocumque vellet, posset exire, ut hic innuitur.

 Fuerit oblatus
Supple maxime.  Ber.

 Intravit
Quia tunc tenet quod fecit, 20. q. 1, illud.

 Ratam habuerit
Quod intellige si expresse consentiat.  Immo certe etiam tacite si ultra illud tempus remaneat, infra, de despon. impub., litteras; et infra, de despon. impub., accessit.  Tamen causa maioris certitudinis in principio quinti decimi anni eius voluntas requirenda est, 20. q. 1, illud.  Et sic servant plures religiosi, et bene.  Item est hic arg. quod ea quae ab initio non valent, tractu temporis convalescunt.  Simile infra, de despon. impub., de illis 2.  Sed dic valet ut ex nunc, sed non ut ex tunc, ff. de off. procon., observare, in fi.

 Ad aliam religionem
Hoc non videtur probare, quia si fecit professionem ibi, ad aliam postea minorem transire non potest, arg. supra, de regular., non est.  Sed dic ad aliam eiusdem religionis vel maioris.

X 3.31.12 Cum virum

 Utrum
Supple hic, quaesivisti.

 Discretionis annos
Id est, infra annos ad votum vel matrimonium contrahendum aptos, qui in puella duodecim, in puero quatuordecim sunt, ut 20. q. 1, firma; et 20. q. 1, addidistis.  Nam ante dicuntur carere iudicio, ff. de iud., cum praetor § non autem; et 3. q. 7, infamis § tria, in princ.  Et dic iudicio, id est, discretione.  Sed quo ad beneficium restitutionis implorandum, usque ad quintum vigesimum annum dicitur esse fragile et infirmum huiusmodi aetatis consilium, ff. de minor., hoc edictum.  Laur.

 Concilii Toletani
20. q. 1, monachum.

 Paterna devotio
Paterna devotio quandoque facit monachum occasionaliter, aliquando enim filius obtemperat voluntati paternae ex debito honestatis, non necessitatis, 20. q. 1, illud; et 20. q. 1, puellae.  Sic et in matrimonio intellige infra, de despon. impub., tua nos.  Alias non cogitur filius ad hoc obtemperare patri, ut hic, et in praedicto capitulo 20. q. 1, puellae; et infra, de regular., cum simus.  Quia res est voti, non praecepti, 32. q. 1, integritas; et 32. q. 1, puellae.  Et expone aut pro et, quia paterna expositio sit, C. de ver. sig., statuae, ubi aut ponitur pro et.

 Quicquid horum
Ex hoc verbo videtur quod per se sufficiat alterum istorum.  Sed non est verum.  Unde sic intellige, paterna devotio cum ratihabitione filii adulti sufficit.  Propria professio filii sine patris devotione sufficit.  Et ita si incipias a primo, utrumque necessarium est.  Si a secundo sufficit secundum tantum.  Similiter supra, de rescript., olim.

 Recipiunt
Sed quid si ante reciperent?  Respondeo: non obstat exire volenti, quia non tenet professio infra discretionis annos, 15. q. 1, illud; et 15. q. 1, merito; supra, de regular., significatum; et infra, de regular., cum simus.  Sicut nec matrimonium, nisi malitia suppleret aetatem, infra, de despon. impub., puberes; et infra, de despon. impub., a nobis; et infra, de despon. impub., tuae nobis.

 Roboratur
Arg. quod ea quae ab initio non tenent, tractu temporis convalescunt.  Sic supra, de regular., significatum; et infra, de despon. impub., de illis 2; 1. q. 1, constat.  Dic quod ex nunc incipit valere, et non ex tunc, ut dixi supra, de regular., significatum.

 Nec obloquitur
Hic respondet tacitae quaestioni, quae posset fieri per capitulum illud 20. q. 1, puellae, a contrario sensu, ubi dicitur quod puellae quae suscipiunt habitum virginitatis non coactae imperio parentum, deserere non possunt habitum susceptum.  Ergo si coactae fuissent, a contrario sensu bene possunt deserere.  At ista fuit coacta, ergo non debet compelli redire ad monasterium.  Non obstat illud capitulum a contrario sensu inductum, quia illud intelligitur de adultis, qui non possunt habitum semel susceptum relinquere, et hic loquitur de ea, quae adhuc erat infra annos discretionis, quae facta adulta professionem fecit, nec contradixit.  Vel si coacta fuit, postea consensit, unde exire non potest.  Et est simile C. quod metus cau., cum te; supra, de his quae vi met. caus. fi., ad audientiam.

X 3.31.13 Porrectum nobis

 Non faciat monachus
Hic evidenter apparet quod habitus non facit monachum, sed sola professio regularis.  Sic infra, qui cler. vel vov. matr. contr. poss., consuluit; et infra, de regular., ex parte; et supra, de regular., ut clerici.  Sed contra videtur 27. dist., quod interrogasti; et supra, de regular., vidua; et supra, de regular., super eo.  Solutio: illud verum est quod habitus sine professione non facit monachum, sola enim professio vera vel praesumpta monachum facit et solemnizat votum.  Dicas ergo quod quicumque facit professionem in manu abbatis, seu etiam alicuius monachi, et ubicumque dummodo recipiatur eius professio ab abbate et fratribus monachus est, et solemnizatum est votum illius, infra, qui cler. vel vov. matr. contr. poss., insinuante, et hic.  Et illa capitula 27. dist., quod interrogasti; et supra, de regular., vidua, intelliguntur de praesumpta professione, ex quo enim morantur inter alias moniales et gerunt se tamquam monachas, monachae sunt censendae, 20. q. 1, quem progenitores.  Et quia ab initio eo proposito et eo animo intraverunt, ut monachae essent tacite, ex quo nullam protestationem fecerunt.  Et multo tempore ibi fuerunt, saltem per annum in habitu professorum, infra, de regular., ex parte.  Unde postea non audiuntur etiam si velint iurare contrarium.  Illud capitulum supra, de regular., super eo, intelligitur de illis qui habitum recipiendo renunciaverunt saeculo tacite vel expresse, ut ibi dicitur, et infra, de regular., consulti; et infra, de regular., statuimus.  Quod in eodem casu loqui videtur cum illo capitulo infra, de regular., consulti.

 Professio
Quae hic intercessit, ex eo quod dicit, iunctis manibus tibi se reddidit in monachum et in fratrem, saltem tacite, licet forte non expressit formam professionis quam habes 20. q. 1, vidua.  Et perinde fuit ac si formam illam servasset.  Sed littera sequens videtur contradicere huic, ubi dicit: talis ut fiat monachus, et reddat Domino quae promisit etc.  Sed tu expone fiat monachus, id est, stet et vivat ut monachus.  Vel intellige quod votum fecit solummodo ut fiat monachus tradendo se in manus abbatis, ut infra, de voto et vot. redem., per tuas, ubi fuit similis promissio.  Et hoc probat littera illa ex quo a convertendo votum emittitur, ut scilicet fiat monachus.  Talis ergo qui sic promisit et vovit quod intrabit religionem, compellendus est ut fiat monachus, et reddat Domino promissum et votum suum.  Et sic plane sonat littera.  Et ita collige ex hoc quod qui promittit se intraturum aliquam religionem, tenetur complere promissum, et potest et debet compelli, infra, de voto et vot. redem., per tuas.  Quod prius dixit verius puto, quia reddendo se in manibus abbatis in monachum et fratrem, statim fuit monachus.

X 3.31.14 Cum simus

 Discretionis
Dic de hoc ut est supra, de regular., cum virum.

 Ad annos discretionis
Quatuordecim scilicet annorum, quia tunc liberum est ei stare si voluerit remanere, vel recedere si ei non placet, 20. q. 1, illud; et 20. q. 2, si in qualibet.

 Et bona paterna
Quibus privari non potuit legitima iure naturae reliqua parte monasterio competente, quae in ipso ingressu competit, 19. q. 3, si qua.  Quae erit tertia illius partis, quae sibi ab intestato debetur, vel medietas secundum numerum filiorum, C. de inoffic. testam., authen. novissima.

 Proveniunt
Supra, de testamen., Raynutius; et supra, de testamen., Raynaldus, ubi de hoc.

X 3.31.15 Sicut tenor

 Repugnantia
Unde non videbatur audiendus, supra, de appell., sollicitudinem; 23. q. 7, quod autem; C. de liber. caus., cum precum.

 Extra mentem
Si autem integrum haberet iudicium, licet gravissimam pateretur infirmitatem, bene obligaretur si voveret, arg. Inst. quib. non est perm. test. fac. § praeterea.  Tenetur autem hoc probare, scilicet se tunc temporis extra mentem fuisse, supra, de succ. ab intest., cum dilectus.  Arg. contra 3. q. 9, indicas.  Laur.

 Habitu monachali
Ita quod votum fecessit, quia solus habitus non facit monachum, sed professio, supra, de regular., porrectum; et infra, de regular., ex parte.

 Absolutum
Et ita nullum est votum, sive obligatio quae fit mente alienata.  Sic 17. q. 2, Gonsaldus.

X 3.31.16 Ad Apostolicam sedem

 Anni
Ut 17. q. 2, Gonsaldus.  Quandoque tamen statuitur biennium, 19. q. 2, monasteriis.  Quandoque triennium, 18. q. 2, si quis incognitus, quia diversa tempora statuuntur.  Videtur esse arbitrarium quod satis potest concedi, quia etiam statim posset recipi, et renunciare beneficio huius probationis, ut infra eodem capitulo dicitur, et infra, de regular, statuimus.  Dici consuevit quod clericus ignotus et laicus notus probantur per biennium.  Sed clericus notus per annum, laicus ignotus per triennium, et sic intelligi consueverunt capitula praedicta.  Sed non credo quod hodie servetur illa diversitas, immo quilibet statim potest admitti, ut dictum est.  Ber.

 Monasterii
Ergo alter altero invito huic beneficio renunciare non potest, quod est verum quia communiter in favorem utriusque introductum fuit.  Et quod favore alicuius introductum est, in odium eius non debet retorqueri, C. de legi. et const., quod favore.  Et in re communi potior est conditio prohibentis, ut arg. ff. de servitu. rust. praed., per fundum; et ff. comm. divid., Sabinus.  Tanc.  De communi tamen consensu potest uterque renunciare iuri suo, ut hic dicit, cum sit personale et singulare beneficium, supra, de offi. deleg., gratum; C. de pacti., si quis in conscribendo; ff. de minor., si iudex; et 7. q. 1, quam periculosum.  Secus si esset commune beneficium et favore omnium introductum, supra, de for. compet., si diligenti, ubi de hoc; et 4. q. 3, si testes § item parentes.

 Obtinent roboris firmitatem
Ut 17. q. 2, nos novimus; et 27. dist., si vir; et 2. q. 6, biduum.  Ber.

 Prohibendum
Quia grave est inexpertos Dei servitio applicare, 19. q. 3, monasteriis; C. de re milit., contra publicam, lib. 12; et ff. de vac. mun., praetor § ulti.  Et tenetur quis de mala electione, arg. 23. dist., tales; ff. naut. caup. stab., debet § 2; C. de colon. Illyr., colonos, lib. 11, ubi tenetur quis eo ipso quod admisit ignotum.

 Corrigendi
Arbitrio iudicis ex quo poena non adiicitur, supra, de offi. deleg., de causis; ff. de iure delib., si servus, in fi.

X 3.31.17 Sicut nobis fuit

 De morte securus
Si tamen sanae mentis fuit, alias non obligaretur, supra, de regular., sicut tenor; 17. q. 2, Gonsaldus; 32. q. 7, neque furiosus; et C. de transaction., sana mente.  Sed quaeritur quare alias timor mortis impedit monachari, supra, de his quae vi met. caus. fi., perlatum, et non hic?  Respondeo: monachatur ibi ut evadat mortem corporis.  Hic non monachatur ut evadat mortem corporis, sed potius mortem animae.  Io.

 Bonis suis
Quondam si tenuit monachatus.  Sic 27. q. 1, si quis rapuerit; et infra, qui cler. vel vov. matr. contr. poss., insinuante.

 Et scientibus
Unde tenebantur eum revocare, infra, de regular., ne religiosi.  Sed ad bona ipsius si mortuus esset, et ipsum non revocaverunt aspirare non deberent, quia quem vivum contempserunt, non possunt mortuum suum dicere, C. de Lat. libert. toll., cum dediticii § sed scimus; et infra, de infant. et lang. exp., si a patre.  Ber.

 Sua se professione
Alias solus habitus non facit eum monachum, supra, de regular., porrectum.

 Tanto tempore
Nullus annorum numerus ipsum excusat, 33. q. 5, quod Deo pari.  Immo tanto gravius delinquit, supra, de consuet., cum tanto; et infra, de simon., non satis.  Et ridiculum esset, ut dicit lex, meliorem esse furis conditionem propter continuationem furti, ff. de fur., inficiando § infans.  Io.  Simile huic habes supra, de testamen., quia ingredientibus.

X 3.31.18 Licet quibusdam monachis

 Monachis
Supra, de regular., non est.

 Canonicis
19. q. 3, statuimus; et 19. q. 3, mandamus.  Ber.

 In ea vocatione
21. q. 1, clericus; 21. q. 2, placuit; et 7. q. 1, non oportet.

 Sub lege
19. q. 2, duae sunt.  Ber.

 Ex temeritate
Adverte qualiter interpretatur privilegium istorum, scilicet quod nullus talium possit transire ad strictiorem religionem.  Hoc est verum, ut dicit, temeritatis causa.  Sic enim cum prohibetur iuramentum, temerarium tantum intelligitur prohibitum, 22. q. 1, ita ergo.  Io.

 Licentiam postulaverit
Sufficit ergo petere licentiam, licet non obtineatur.  Sic supra, de arbitr., cum olim; et supra, de loc. et cond., potuit; C. de iure emphyt., cum dubitabatur.  Arg. contra supra, de elect., cum in veteri.  Et ad idem etiam posset induci circa principium.  Sed quid si aliquis non petita licentia recesserit ad strictiorem vitam, numquid est revocandus?  Consuevit dici quod non, dummodo levitatis causa non transeat, ut hic in fine innuitur.  Sed obstat 19. q. 2, mandamus, et illud potest intelligi quando levitatis causa transit.  Adhuc videtur contra supra, de aetat. et qualit., intelleximus, ubi transivit quidam sine licentia ad aliud monasterium, nec inde punitus videtur.  Sed qualiter potest quis invito praelato suo personam suam alienare, cum rem alienare non possit, et maior sit alienatio personae quam rei, 12. q. 1, praecipimus; et 17. q. 1, voventibus.  Cum forte clericus teneatur iuramento obedire, 8. q. 1, sciendum; et supra, de maior. et obed., cum in ecclesiis.  Nec etiam potest peregrinari sine licentia sui episcopi, de conse. dist. 5, non oportet.  Et saepe propter obedientiam bonum intermittitur, 11. q. 3, quid ergo.  Cum obediendum sit ubicumque non est contra praeceptum Domini, vel dubium sit quod non contra praeceptum Domini sit, 23. q. 1, quid culpatur, in fi.  Sed illud auctoritate canonis fit instinctu Spiritus Sancti, et ita non constringitur per legem, 19. q. 2, duae; arg. infra, de divort., gaudemus.

 Ex lege privata
Quae est amor Dei sive caritas, de qua dicitur: habe caritatem et fac quicquid vis, de poen. dist. 2, radicata.  Laur.

 Absolutus
Ab hac universitate excipitur uxor carnaliter cognita, impubes, et servus, infra, de conver. coniug., quidam; 20. q. 2, si in qualibet; et 20. q. 2, puella; et 54. dist., si servus.  Item excipitur episcopus, infra eodem capitulo, vers. illa semper regula; et curiae adstrictus, 53. dist., legem.

 Meretur amittere
11. q. 3, privilegium; 74. dist., ubi ista; C. de Iuda., Iudaeis; et C. de Iuda., Iudaeos.  Ber.

 Ex iusta causa petentibus sine difficultate concedat
Quae sit iusta causa et quae non, ostenditur supra, de renunciat., nisi.  Io.

 Superioris
Simile 11. q. 1, pervenit; infra, de iure patron., nullus; in Auth. de sanct. episc. § si a clero, coll. 9.  Vincen.

 Ita communis utilitatis
Simile 7. q. 1, scias; et in Auth. de restitut. et ea quae par. § licet, coll. 5; et supra, de postul. praelat., bonae 1.  Hoc intellige cum per publicam non impeditur privata, quia ordinata caritas incipit a se, 23. q. 5, si non licet; et de poen. dist. 3, qui vult; et 19. q. 2, duae; 14. dist., quod ait; ff. de iud., si longius, in fi.; ff. de praescr. ver., qui servandarum.  Sic non debet praelatus sua negotia praeponere negotiis ecclesiae, 12. q. 4, quicumque.  De hoc etiam dicitur supra, de postul. praelat., bonae 1.

 Sollicitudo contemplationi
Id est, vita activa, quae in hoc casu praeponitur contemplativae.

 De Rachele
Rachel significat vitam contemplativam, quae est formosa sicut illa fuit.  Lia significat vitam activam, quae fecunda est in sobole.  Et ideo praefertur pulchritudini Rachelis, supra, de renunciat., nisi.  Ber.

 Corde puro
Quia praesumitur prima facie ex ipso facto, quod habet speciem boni, nisi praebetur contrarium, supra, de scrutin., ex parte; et supra, de praesump., dudum.

 Non communicat alienus
Scilicet a caritate; de poen. dist. 1, resuscitatus § item ut Christus.  Ber.

X 3.31.19 Veniens ad Apostolicam

 Amitam cognovisset
Si hoc verum fuit, non fuit matrimonium quo ad Deum.  Unde si probaretur, separentur, infra, de eo qui cog. consang., super eo; alias non separentur, ut infra, de eo qui cog. consang., de illo.

 Illicitum iuramentum
Et ideo non servandum.  Sic supra, de iureiur., tua nos 2.  Sed numquid aliqui possunt licite se abiurare et promittere perpetuam continentiam?  Videtur quod sic, quia talia matrimonia sanctiora sunt aliis, 33. q. 5, quod Deo pari.  Ad hoc dicunt quidam, quod tali modo non possunt se abiurare ut remaneant in saeculo, nisi transeant ad religionem.  Arg. infra, de conver. coniug., ex parte tua, ad fi.  Io. contrarium dixit, et isti non abiuraverant se propter perpetuam continentiam, sed ut possent adulterari, et quod neuter illorum alterum accusaret.  Talis abiuratio prohibetur hic, et supra, de iureiur., tua nos 2.  Immo sine aliquo iuramento se possent obligare ad perpetuam continentiam, arg. praedicto capitulo 33. q. 5, quod Deo pari.  Nullum enim iuramentum obstat, quin alter crimen alterius denunciare saltem possit, supra, de iureiur., quemadmodum.

 Praefatam mulierem recipiat
Arg. contra infra, de divort., significasti.  Sed hic locum habet, nihil mihi tu, vel ego tibi, nil Catilina Cethego, 32. q. 6, per totum; et supra, de iureiur., tua nos 2; et infra, de adult., intelleximus; et infra, de adult., tua.  Io.  Et ff. solut. matrim., viro.  Ber.

 Audituri postmodum
Et ita quaestio restitutionis praecedere debet, supra, de restit. spol., ex conquestione; et supra, de ord. cognit., super spoliatione.

 Possit in suo proposito
Et compellenda esset in proposito remanere, si maritus vellet ratum habere vel observare propositum, arg. infra, de conver. coniug., quidam; et 33. q. 5, quod Deo pari.  Io.

X 3.31.20 Consulti sumus frequenter

 Novitii
Scilicet causa probationis.  Habitus novitiorum debet discerni ab habitu professorum, infra, de regular., statuimus.

 Vel noxa
Nota versum: noxia delictum, delinquens noxa vocatur.  Quandoque tamen unum ponitur pro alio, ut hic.  Unde melius dixisset noxia, Inst. de noxal. act., circa princ.

 Distinguendum
Distinctio ista hodie non videtur habere locum per decretalem infra, de regular., statuimus.  Ex quo enim simpliciter assumit habitum novitiorum, libere ante annum potest redire ad saeculum nisi evidenter appareat contrarium, ut ibi.

 Absolute
Ita quod evidenter appareat, infra, de regular., postulasti.

 In primo casu
Sic intelligitur supra, de regular., super eo, eo enim ipso quod absolute religionem intravit, licet non fecerit professionem.  Intelligitur renunciasse saeculo, cum nullam praemiserit protestationem.  Unde vel ibi remanere debet, vel ad laxiorem transire, ut dictum est in capitulo supra, de regular., super eo.  Arg. contra infra, de regular., statuimus, ubi de hoc.

 Saeculariter
Id est, dissolute, arg. 81. dist., dictum.  Ber.

 Remeare
Numquid licebit tali contrahere matrimonium ex quo licet ei redire ad saeculum?  Dicunt quidam quod non, cum sit simpliciter vovens, 17. q. 2, nos novimus.  Si autem contraxerit, tenet, 27. dist., si vir; 27. q. 1, nuptiarum; et infra, qui cler. vel vov. matr. contr. poss., rursus.  Quod non est verum, quia nec fuit expressum votum, nec intendit continere, qui tantum sub conditione vovet, sicut nec obligatur qui sub conditione contrahit matrimonium conditione deficiente, infra, de cond. appos., de illis.

 Protestetur
Quid si non protestetur, numquid praesumitur pro religione?  Videtur quod sic, quia summa est ratio quae pro religione facit, ff. de rel. et sump. fun., sunt personae.  Dixit Io. quod praesumi debet, quod potius voluerit absolute mutare saeculum quam conditionaliter, nisi protestatio praecedat.  Et sic est hic arg. quod protestatio necessaria est, supra, de his quae vi met. caus. fi., perlatum; 31. q. 2, Lotharius; 7. q. 1, pontifices; et supra, de elect., Cumana.  Arg. contra supra, de consti., cum M; et supra, de appell., sollicitudinem, ubi non valet protestatio illi qui contra illam facit, et ita praesumitur hic in dubio in securiorem partem, quia religio securior est, infra, de reg. iur., estote; ff. de regul. iur., semper in obscuris.  Sicut cum dubitatur an aliquis sit excommunicatus, praesumitur ipsum excommunicatum, ut absolvatur saltem ad cautelam, et tunc postea debet abstinere ratione dubii, infra, de cleri. excom., illud; et infra, de sent. excom., per tuas.  Sed contra videtur, ex quo assumit habitum novitii, nec facit professionem nec renunciat saeculo expresse, quod non intendit se obligare simpliciter, infra, de regular., statuimus, ubi de hoc dicitur, nisi evidenter appareat quod tales etc.  Quod verum est, et sic intellige istam decretalem secundum illa. 
 
X 3.31.21 Postulasti

 Minoribus
Haec quaestio non habet dubitationem, quia si erant infra quartum decimum annum, non tenuit ingressus et ita possunt libere exire, supra, de regular., ad nostram; supra, de regular., significatum; et supra, de regular., cum simus; et 20. q. 1, illud.  Sed tamen verbum istud dubium est, quia potest intelligi quod fuerunt infra quartum decimum annum, et sic videtur quaestio, et quod fuerint minores viginti quinque et maiores quatuordecim, supra, de probat., in praesentia.  Et tunc dicas quod non constabat evidenter, quod secundum vellent mutare quando habitum susceperunt, quare possunt redire ad pristinum statum, infra, de regular., statuimus.  Si vis intelligere quod esset infra quatuordecim annos, haec potuit esse dubitatio, quia forte erant doli capaces.  Et sic videbatur quod malitia suppleret aetatem, sicut in matrimonio carnali, infra, de despon. impub., a nobis; et infra, de despon. impub., tuae nobis.  Quia et poterant se obligare diabolo, sic et Deo, infra, de delict. puer., pueris.  Sed Papa respondet quod libere possunt ministrare in ecclesiis postea receptis, et sic non obligantur ante quartum decimum annum.  Hug. vero dicebat quod bene obligatur doli capax et tenebat monachatus, quia poterat se obligare diabolo per illud capitulum infra, de delict. puer., pueris.  Et Inno. iiii fuit in eadem opinione, qui in decretali ista respondet quod ingressus tenuit, si malitia supplebat aetatem, ut in antiqua decretali patet.  Sed hodie non prodest.  Ber. 

X 3.31.22 Ex parte tua

 Habitus
Supra, de regular., porrectum, ubi de hoc; et infra, qui cler. vel vov. matr. contr. poss., consuluit.

 Diocesana
Id est, lege iurisdictionis.  Nam regulares non subsunt episcopo quantum ad legem diocesanam, 16. q. 1, cum pro utilitate; sed lege iurisdictionis.  Quae differentia sit inter legem diocesanam et legem iurisdictionis dicitur supra, de offi. ord., conquerente; et supra, de offi. ord., dilectus.  Ber.

 Duabus viis
Et male, quia in uno eodemque officio non debet esse dispar professio; 16. q. 7, in nona actione; et sic supra, de elect., cum causam.  Et est simile quod dicitur, usquequo claudicatis in duas partes, 49. dist., sacerdotes.  Et nemo potest duobus dominis servire, ut 26. dist., Acutius; et de poen. dist. 1, suscitatus § item ut Christus ait.  Item arg. est quod allegans contraria non est audiendus, supra, de appell., sollicitudinem; 23. q. 7, quod autem.  Et ideo isti non fuerunt auditi.

 Per annum
Hoc ideo dicit, quia per annum debet quis esse in probatione antequam fiat monachus, 17. q. 2, Gonsaldus; et supra, de regular., ad Apostolicam.  Nisi renunciet illi beneficio, ut ibi dicitur, et infra, de regular., statuimus.  Qui ergo post annum remanet in habitu monachali et non reclamat, intelligitur tunc ipso facto tacite vovere, unde postea exire non potest, ut hic patet.  Immo compellitur expresse profiteri, nisi protestatio praecessisset, supra, de his quae vi met. caus. fi., perlatum.  Et haec est praesumptio iuris et de iure, ita quod non admittitur probatio in contrarium, ex quo nulla protestatio praecessit, 27. dist., quod interrogasti; supra, de regular., vidua; 20. q. 1, quem progenitores.  Similis praesumptio est infra, de spons., ad id quod; et infra, de spons., is qui; et infra, de Iudae. et Sarrac., nulli; et 54. dist., fraternitatem.  Et quod dicit, per annum, posset suppleri, maxime si intelligatur de habitu monachali qui dari profitentibus consuevit, ut infra, de regular., statuimus.  Alias locum habet quod dicitur de anno, ubi non est distinctus habitus novitiorum ab habitu professorum.  Ber.

X 3.31.23 Statuimus novitios

 Qui dari profitentibus
Nota quod est habitus professionis qui votum habet annexum, et eo ipso quod quis talem habitum recipit, monachus efficitur, et per talem habitum intrando religionem solemnizat votum, quare postea reclamare non potest ex quo coepit cum aliis canere.  Et de tali habitu loquitur hic, et sic potest intelligi supra, de regular., vidua; et 27. dist., quod interrogasti; et 27. q. 1, vidua; et 20. q. 1, quem progenitores.  Et talis habitus impedit et dirimit matrimonium, 27. q. 1, sicut bonum.  Item est habitus probationis qui differt ab habitu professorum, ut hic in fine dicitur.  Et talis habitus non obstat, quo minus possit redire ad saeculum infra annum ante factam professionem, ut hic dicitur, et supra, de regular., consulti, nisi evidenter appareat quod voluit saeculum mutare, ut statim dicitur.  Sed pone: clericus est in probatione, numquid expectabit episcopus usque ad tempus probationis, ut conferat beneficium, cum ecclesia vacare non debeat ultra sex menses, supra, de concess. praeben., nulla?  Dicit Io. quod si auctoritate episcopi recessit, videtur ei dedisse licentiam usque ad tempus probationis.  Si vero sine licentia recessit, tunc potest eum legitimo tempore elapso privare.  Vel dicas quod si evidenter appareat quod voluit absolute mutare saeculum, statim potest beneficium illius episcopus conferre.  Si vero non constet de hoc, tunc videtur quod episcopus teneatur ipsum expectare usque ad tempus probationis, cum habeat illud tempus a iure ille convertendus, supra, de regular., ad Apostolicam.  Et dicit decretum quod licentiam ab Apostolo datam nemini auferre possumus, 28. dist., de his.  Si iudex minus tempus dederit quam sit statutum a lege, suppleretur a iure, ff. de re iud., si se non obtulit § si quis.  Quia videtur iusta de causa abesse, unde non debet privari, supra, de cleri. non residen., inter quatuor; et supra, de cleri. non residen., clericos.  Verius tamen videtur quod si episcopus non vult eum tantum expectare, et ecclesia propter huiusmodi absentiam damnum incurrat, debet eum citare ut redeat vel ut profiteatur.  Et si ad terminum non redierit, potest ordinare ecclesiam per iura proxime allegata, nec credo illam esse iustam causam expectandi, quia privata utilitas non debet praeferri communi utilitati, supra, de regular., licet; supra, de postul. praelat., bonae 1.  Item credo servandum si alter sponsus intret religionem, et infra certum tempus profiteatur, alioquin compellitur redire ad sponsam, quia et ibi periculum imminet fornicationis, infra, de conver. coniug., ex publico; arg. supra, ut lite non cont., quoniam § 1.  Satis potest dici quod episcopus non posset illum privare usque ad tempus statutum, et interim faciat deserviri in ecclesia per alium cui provideat de bonis ecclesiae, arg. supra, de appell., pervenit 2; et supra, de cleri. non residen., cum ad hoc.  Secus in muliere cui consuli interim non potest hoc aequius videtur favore religionis.  Summa enim est ratio quae pro religione facit, ff. de rel. et sump. fun., sunt personae.  Ber.

 Nisi evidenter appareat
Et hic videtur quod qui simpliciter intrat religionem, dum tamen non faciat professionem vel non recipiat vestes quae profitentibus conceduntur, licet nullam faciat protestationem, quod semper possit redire ad pristinum statum infra annum.  Et sic praesumitur quod conditionaliter voluit experiri observantiam regularem, nisi appareat evidenter quod saeculum mutare voluerit.  Sed qualiter apparet quod hoc voluit?  Dico quod si renunciaverit saeculo expresse, vel si aliud dicat vel faciat per quod voluntas eius appareat, vel si statim recipiat vestes quae tantum dantur profitentibus.  Sed si nihil dicat vel faciat, non apparet evidenter quod voluerit mutare, infra, qui cler. vel vov. matr. contr. poss., consuluit.  Optime facit, et sic potest intelligi supra, de regular., consulti; et sic non praesumitur pro religione si voluerit redire ad pristinum statum, quia non est versimile quod sit immemor suae salutis, 1. q. 7, sancimus; et quod ei sit credendum, est arg. infra, de rapt., cum causam.  Et ita non praesumitur pro religione ubi simpliciter intravit, ex quo vult ante annum exire.  Immo praesumimus quod conditionaliter habitum assumpsit.  Sic ergo debet apparere quod voluerit saeculum mutare, quod patet ex eo quod dicit: cum quilibet valeat renunciare ei, quod pro se etc., ex eo quod dicit supra, de regular., consulti, in fi.  Propositum suum in principio protestetur, scilicet quod vult saeculum mutare hoc expresse dicendo.  In contrarium tamen consuevit ibi dici, prout dixit ibi Io., et sic intelligimus hodie illam decretalem secundum istam.

 A professorum habitu discernatur
Et sic patet quod alius est habitus professionis, et alius habitus probationis sive novitiorum, ut dicitur supra, ut per hoc appareat qui sint professi et qui non.  Ber.

X 3.31.24 Ne religiosi

 De praelatorum manibus requiratur
Et ita praelatus tenetur de facto subditi, nisi eum correxerit, supra, de offi. ord., irrefragabili; et infra, de statu monach., cum ad monasterium, ad fi.; et 43. dist., Ephesiis.

 Concilii generalis
Quod habes infra, de statu monach., in singulis.

 Qui
Scilicet praesidentes vel abbates.

 Salva ordinis disciplina
Hoc est dicere imposita eis poenitentia, secundum quod regula illius ordinis requirit et praecipit.

 Si absque scandalo
Nihil omnino cum scandalo faciendum est, supra, de temp. ord., ad aures; supra, de praescrip., nihil.  Et vae homini illi per quem scandalum venit, infra, de nov. oper. nunc., cum ex iniuncto.  Ber.

 Vitae necessaria ministrentur
Et quis ministrabit ei necessaria?  Abbas prioris monasterii vel secundi?  Credo quod abbas prioris monasterii, ut si aliquid habeat de suo, provideat ei de illo, 16. q. 6, de lapsis.  Et etiam si non habuisset aliquid, providebit monacho suo tempore poenitentiae, alias monasterium illud secundum quare gravaretur?

